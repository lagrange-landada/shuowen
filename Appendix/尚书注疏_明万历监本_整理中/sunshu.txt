尚書
數位經典網站提供
chineseclassic.com

書篇目

第一卷　虞書
堯典　舜典　大禹謨　皋陶謨　益稷

第二卷　夏書
禹貢　甘誓　五子之歌　胤征

第三卷　商書
湯誓　仲虺之誥　湯誥　伊訓　太甲上　太甲中　太甲下　咸有一德　盤庚上　盤庚中　盤庚下　說命上　說命中　說命下　高宗肜日　西伯戡黎　微子

第四卷　周書
泰誓上　泰誓中　泰誓下　牧誓　武城　洪範　旅獒　金滕　大誥　微子之命　康誥　酒誥　梓材

第五卷　周書
召誥　洛誥　多士　無逸　君奭　蔡仲之命　多方　立政
 

第六卷　周書
周官　君陳　顧命　康王之誥　畢命　君牙　冏命　呂刑　文侯之命　費誓　秦誓


書卷之一　虞書
堯典

昔在帝堯，聰明文思，光宅天下。將遜于位，讓于虞舜，作《堯典》。（原書無）

曰若稽古帝堯。曰放勳。欽、明、文、思、安安。允恭克讓。光被四表。格于上下。

克明俊德。以親九族。九族既睦。平章百姓。百姓昭明。協和萬邦。黎民於變時雍。

乃命羲和。欽若昊天。歷象日月星辰。敬授人時。

分命羲仲。宅嵎夷。曰暘谷。寅賓出日。平秩東作。日中星鳥。以殷仲春。厥民析。鳥獸孳尾。

申命羲叔。宅南交。平秩南訛。敬致。日永。星火。以正仲夏。厥民因。鳥獸希革。

分命和仲。宅西。曰昧谷。寅餞納日。平秩西成。宵中星虛。以殷仲秋。厥民夷。鳥獸毛毨。

申命和叔。宅朔方。曰幽都。平在朔易。日短星昴。以正仲冬。厥民隩。鳥獸氄毛。

帝曰。咨。汝羲暨和。朞三百有六旬有六日。以閏月定四時成歲。允釐百工。庶績咸熙。

帝曰。疇咨。若時登庸。放齊曰。胤子朱啟明。帝曰。吁。嚚訟可乎。

帝曰。疇咨。若予采。驩兜曰。都。共工。方鳩僝功。帝曰。吁。靜言庸違。象恭滔天。

帝曰。咨。四岳。湯湯洪水方割。蕩蕩懷山襄陵。浩浩滔天。下民其咨。有能俾乂。僉曰。於。鯀哉。帝曰。吁。咈哉。方命圮族。岳曰。异哉。試可乃已。帝曰。往欽哉。九載。績用弗成。

帝曰。咨。四岳。朕在位七十載。汝能庸命。巽朕位。岳曰。否德忝帝位。曰。明明揚側陋。師錫帝曰。有鰥在下。曰虞舜。帝曰。俞。予聞。如何。岳曰。瞽子。父頑。母嚚。象傲。克諧以孝。烝烝乂。不格姦。帝曰。我其試哉。女于時。觀厥刑于二女。釐降二女于媯汭。嬪于虞。帝曰。欽哉。


舜典

虞舜側微，堯聞之聰明，將使嗣位，歷試諸難，作《舜典》。（原書無）

曰若稽古帝舜。曰重華協于帝。濬哲文明。溫恭允塞。玄德升聞。乃命以位。

慎徽五典。五典克從。納于百揆。百揆時敘。賓于四門。四門穆穆。納于大麓。烈風雷雨弗迷。

帝曰。格汝舜。詢事考言。乃言厎可績。三載。汝陟帝位。舜讓于德。弗嗣。

正月上日。受終于文祖。

在璿璣玉衡。以齊七政。

肆類于上帝。禋于六宗。望于山川。徧于羣神。

輯五瑞。既月乃日。覲四岳羣牧。班瑞于羣后。

歲二月。東巡守。至于岱宗。柴。望秩于山川。肆覲東后。協時月。正日。同律度量衡。修五禮、五玉、三帛、二生、一死贄。如五器。卒乃復。五月南巡守。至于南岳。如岱禮。八月西巡守。至于西岳。如初。十有一月朔巡守。至于北岳。如西禮。歸。格于藝祖。用特。

五載一巡守。羣后四朝。敷奏以言。明試以功。車服以庸。

肇十有二州。封十有二山。濬川。

象以典刑。流宥五刑。鞭作官刑。扑作教刑。金作贖刑。眚災肆赦。怙終賊刑。欽哉欽哉。惟刑之恤哉。

流共工于幽洲。放驩兜于崇山。竄三苗于三危。殛鯀于羽山。四罪而天下咸服。

二十有八載。帝乃殂落。百姓如喪考妣。三載四海遏密八音。

月正元日。舜格于文祖。

詢于四岳。闢四門。明四目。達四聰。

咨十有二牧。曰。食哉惟時。柔遠能邇。惇德允元。而難任人。蠻夷率服。

舜曰。咨四岳。有能奮庸熙帝之載。使宅百揆亮采惠疇。僉曰。伯禹作司空。帝曰。俞。咨禹。汝平水土。惟時懋哉。禹拜稽首。讓于稷、契暨皋陶。帝曰。俞。汝往哉。

帝曰。棄。黎民阻飢。汝后稷。播時百穀。

帝曰。契。百姓不親。五品不遜。汝作司徒。敬敷五教。在寬。

帝曰。皋陶。蠻夷猾夏。寇賊姦宄。汝作士。五刑有服。五服三就。五流有宅。五宅三居。惟明克允。

帝曰。疇若予工。僉曰。垂哉。帝曰。俞。咨垂。汝共工。垂拜稽首。讓于殳斨。暨伯與。帝曰。俞。往哉。汝諧。

帝曰。疇若予上下草木鳥獸。僉曰。益哉。帝曰。俞。咨益。汝作朕虞。益拜稽首。讓于朱虎、熊羆。帝曰。俞。往哉。汝諧。

帝曰。咨四岳。有能典朕三禮。僉曰。伯夷。帝曰。俞。咨伯。汝作秩宗。夙夜惟寅。直哉。惟清。伯拜稽首。讓于夔、龍。帝曰。俞。往欽哉。

帝曰。夔命汝典樂。教冑子。直而溫。寬而栗。剛而無虐。簡而無傲。詩言志。歌永言。聲依永。律和聲。八音克諧。無相奪倫。神人以和。夔曰。於。予擊石拊石。百獸率舞。

帝曰。龍。朕堲讒說殄行。震驚朕師。命汝作納言。夙夜出納朕命惟允。

帝曰。咨。汝二十有二人。欽哉。惟時亮天功。

三載考績。三考。黜陟幽明。庶績咸熙。分北三苗。

舜生三十徵庸。三十在位。五十載。陟方乃死。
 

大禹謨

皋陶矢厥謨。禹成厥功。帝舜申之。作《大禹》、《皋陶謨》、《益稷》。（原書無）

曰若稽古大禹。曰。文命敷於四海。祗承于帝。

曰。后克艱厥后。臣克艱厥臣。政乃乂。黎民敏德。

帝曰。俞。允若茲。嘉言罔攸伏。野無遺賢。萬邦咸寧。稽于眾。舍己從人。不虐無告。不廢困窮。惟帝時克。

益曰。都。帝德廣運。乃聖乃神。乃武乃文。皇天眷命。奄有四海為天下君。

禹曰。惠迪吉。從逆凶。惟影響。

益曰。吁。戒哉。儆戒無虞。罔失法度。罔遊于逸。罔淫于樂。任賢勿貳。去邪勿疑。疑謀勿成。百志惟熙。罔違道以干百姓之譽。罔咈百姓以從己之欲。無怠無荒。四夷來王。

禹曰。於。帝念哉。德惟善政。政在養民。水、火、金、木、土、穀。惟修。正德、利用、厚生、惟和。九功惟敘。九敘惟歌。戒之用休。董之用威。勸之以九歌俾勿壞。

帝曰。俞。地平天成。六府三事允治。萬世永賴。時乃功。

帝曰。格汝禹。朕宅帝位。三十有三載。耄期倦于勤。汝惟不怠。摠朕師。

禹曰。朕德罔克。民不依。皋陶邁種德。德乃降。黎民懷之。帝念哉。念茲在茲。釋茲在茲。名言茲在茲。允出茲在茲。惟帝念功。

帝曰。皋陶。惟茲臣庶。罔或干予正。汝作士。明于五刑。以弼五教。期于予治。刑期于無刑。民協于中。時乃功。懋哉。

皋陶曰。帝德罔愆。臨下以簡。御眾以寬。罰弗及嗣。賞延于世。宥過無大。刑故無小。罪疑惟輕。功疑惟重。與其殺不辜。寧失不經。好生之德。洽于民心。茲用不犯于有司。

帝曰。俾予從欲以治。四方風動。惟乃之休。

帝曰。來禹。洚水儆予。成允成功。惟汝賢。克勤于邦。克儉于家。不自滿假。惟汝賢。汝惟不矜。天下莫與汝爭能。汝惟不伐。天下莫與汝爭功。予懋乃德。嘉乃丕績。天之歷數在汝躬。汝終陟元后。

人心惟危。道心惟微。惟精惟一。允執厥中。

無稽之言勿聽。弗詢之謀勿庸。

可愛非君。可畏非民。眾非元后。何戴。后非眾。罔與守邦。欽哉。慎乃有位。敬修其可願。四海困窮。天祿永終。惟口出好興戎。朕言不再。

禹曰。枚卜功臣。惟吉之從。帝曰。禹官占。惟先蔽志。昆命于元龜。朕志先定。詢謀僉同。鬼神其依。龜筮協從。卜不習吉。禹拜稽首。固辭。帝曰。毋。惟汝諧。

正月朔旦。受命于神宗。率百官。若帝之初。

帝曰。咨禹。惟時有苗弗率。汝徂征。

禹乃會羣后。誓于師曰。濟濟有眾。咸聽朕命。蠢茲有苗。昏迷不恭。侮慢自賢。反道敗德。君子在野。小人在位。民棄不保。天降之咎。肆予以爾眾士。奉辭伐罪。爾尚一乃心力。其克有勳。

三旬。苗民逆命。益贊于禹曰。惟德動天。無遠弗屆。滿招損。謙受益。時乃天道。帝初于歷山。往于田。日號泣于旻天。于父母。負罪引慝。祗載見瞽瞍。夔夔齋慄。瞽亦允若。至諴感神。矧茲有苗。禹拜昌言曰。俞。班師振旅。帝乃誕敷文德。舞干羽于兩階。七旬有苗格。


皋陶謨

曰若稽古皋陶。曰。允迪厥德。謨明弼諧。

禹曰。俞。如何。

皋陶曰。都。慎厥身修。思永。惇敘九族。庶明勵翼。邇可遠。在茲。禹拜昌言曰。俞。

皋陶曰。都。在知人。在安民。禹曰。吁。咸若時。惟帝其難之。知人則哲。能官人。安民則惠。黎民懷之。能哲而惠。何憂乎驩兜。何遷乎有苗。何畏乎巧言令色孔壬。

皋陶曰。都。亦行有九德。亦言其人有德。乃言曰。載采采。禹曰。何。皋陶曰。寬而栗。柔而立。愿而恭。亂而敬。擾而毅。直而溫。簡而廉。剛而塞。彊而義。彰厥有常。吉哉。

日宣三德。夙夜浚明有家。日嚴祗敬六德。亮采有邦。翕受敷施。九德咸事。俊乂在官。百僚師師。百工惟時。撫于五辰。庶績其凝。

無教逸欲。有邦。兢兢業業。一日二日萬幾。無曠庶官。天工人其代之。

天敘有典。勑我五典五惇哉。天秩有禮。自我五禮有庸哉。同寅協恭和衷哉。天命有德。五服五章哉。天討有罪。五刑五用哉。政事懋哉懋哉。

天聰明。自我民聰明。天明畏。自我民明威。達于上下。敬哉有土。

皋陶曰。朕言惠。可厎行。

禹曰。俞。乃言厎可績。

皋陶曰。予未有知。思曰贊贊襄哉。
 

益稷

帝曰。來禹。汝亦昌言。禹拜曰。都。帝予何言。予思日孜孜。皋陶曰。吁。如何。禹曰。洪水滔天。浩浩懷山襄陵。下民昏墊。予乘四載。隨山刊木。暨益奏庶鮮食。予決九川。距四海。濬畎澮。距川。暨稷播。奏庶艱食鮮食。懋遷有無化居。烝民乃粒。萬邦作乂。皋陶曰。俞。師汝昌言。

禹曰。都。帝。慎乃在位。帝曰。俞。禹曰。安汝止。惟幾惟康。其弼直。惟動丕應徯志。以昭受上帝。天其申命用休。

帝曰。吁。臣哉鄰哉。鄰哉臣哉。禹曰。俞。

帝曰。臣作朕股肱耳目。予欲左右有民。汝翼。予欲宣力四方。汝為。予欲觀古人之象。日、月、星辰、山、龍、華蟲作會。宗彝、藻、火、粉米、黼、黻。絺繡。以五采彰施于五色。作服。汝明。予欲聞六律、五聲、八音。在治忽。以出納五言。汝聽。

予違汝弼。汝無面從。退有後言。欽四鄰。

庶頑讒說。若不在時。侯以明之。撻以記之。書用識哉。欲並生哉。工以納言。時而颺之。格則承之庸之。否則威之。

禹曰。俞哉。帝光天之下。至于海隅蒼生。萬邦黎獻。共惟帝臣。惟帝時舉。敷納以言。明庶以功。車服以庸。誰敢不讓。敢不敬應。帝不時。敷同日奏罔功。

無若丹朱傲。惟慢遊是好。傲虐是作。罔晝夜頟頟。罔水行舟。朋淫于家。用殄厥世。予創若時。娶于塗山。辛壬癸甲。啟呱呱而泣。予弗子。惟荒度土功。弼成五服。至于五千。州十有二師。外薄四海。咸建五長。各迪有功。苗頑弗即工。帝其念哉。帝曰。迪朕德。時乃功惟敘。皋陶方祗厥敘。方施象刑惟明。

夔曰。戛擊鳴球、搏拊琴瑟以詠。祖考來格。虞賓在位。羣后德讓。下管鼗鼓。合止柷敔。笙鏞以閒。鳥獸蹌蹌。《簫韶》九成。鳳皇來儀。夔曰。於。予擊石拊石。百獸率舞。庶尹允諧。

帝庸作歌。曰。勑天之命。惟時惟幾。乃歌曰。股肱喜哉。元首起哉。百工熙哉。皋陶拜手稽首颺言曰。念哉。率作興事。慎乃憲。欽哉。屢省乃成。欽哉。乃賡載歌曰。元首明哉。股肱良哉。庶事康哉。又歌曰。元首叢脞哉。股肱惰哉。萬事墮哉。帝拜曰。俞。往欽哉。

書卷之二　夏書






禹貢

禹別九州。隨山濬川。任土作貢。（原書無）

禹敷土。隨山刊木。奠高山大川。

既載壺口。治梁及岐。既修太原。至于岳陽。覃懷厎績。至于衡漳。厥土惟白壤。厥賦惟上上錯。厥田惟中中。恆衛既從。大陸既作。島夷皮服。夾右碣石。入于河。

濟河惟兗州。九河既道。雷夏既澤。灉、沮會同。桑土既蠶。是降丘宅土。厥土黑墳。厥草惟繇。厥木惟條。

厥田惟中下。厥賦貞。作十有三載乃同。

厥貢漆絲。厥篚織文。

浮于濟漯。達于河。

海岱惟青州。嵎夷既略。

濰淄其道。

厥土白墳。海濱廣斥。

厥田惟上下。厥賦中上。

厥貢鹽絺。海物惟錯。岱畎絲枲。鉛松怪石。萊夷作牧。厥篚檿絲。

浮于汶。達于濟。

海岱及淮惟徐州。

淮沂其乂。

蒙羽其藝。

大野既豬。

東原厎平。

厥土赤埴墳。草木漸包。

厥田惟上中。厥賦中中。厥貢惟土五色。羽畎夏翟。嶧陽孤桐。泗濱浮磬。淮夷蠙珠暨魚。厥篚玄纖縞。

浮于淮泗。達于河。

淮海惟揚州。

彭蠡既豬。

陽鳥攸居。

三江既入。

震澤厎定。

篠簜既敷。厥草惟夭厥木惟喬。厥土惟塗泥。

厥田唯下下。厥賦下上上錯。

厥貢惟金三品。瑤琨篠簜齒革羽毛惟木。鳥夷卉服。厥篚織貝。厥包橘柚。錫貢。

沿于江海。達于淮泗。

荊及衡陽惟荊州。

江漢朝宗于海。

九江孔殷。

沱潛既道。

雲土夢作乂。

厥土惟塗泥。厥田惟下中。厥賦上下。

厥貢羽毛齒革。惟金三品。杶榦栝柏。礪砥砮丹。惟菌簵楛。三邦厎貢厥名。包匭菁茅。厥篚玄纁璣組。九江納錫大龜。

浮于江、沱、潛、漢。逾于洛。至于南河。

荊河惟豫州。

伊洛瀍澗既入于河。

滎波既豬。

導菏澤被孟豬。

厥土惟壤。下土墳壚。

厥田惟中上。厥賦錯上中。

厥貢漆枲絺紵。厥篚纖纊。錫貢磬錯。

浮于洛。達于河。

華陽黑水惟梁州。

岷嶓既藝。

沱潛既道。

蔡蒙旅平。

和夷厎績。

厥土青黎。

厥田惟下上。

厥賦下中三錯。

厥貢璆鐵銀鏤砮磬。熊羆狐狸織皮。

西傾因桓是來。

浮于潛。逾于沔。入于渭。亂于河。

黑水西河惟雍州。

弱水既西。

涇屬渭汭。

漆沮既從。

灃水攸同。

荊岐既旅。終南惇物。至于鳥鼠。

原隰厎績。至于豬野。

三危既宅。三苗丕敘。

厥土惟黃壤。

厥田惟上上。厥賦中下。

厥貢惟球琳琅玕。

浮于積石。至于龍門西河。會于渭汭。

織皮。崐崘。析支。渠搜。西戎即敘。

導岍及岐。至于荊山。逾于河。壺口雷首至于太岳。厎柱析城。至于王屋。太行恆山至于碣石。入于海。

西傾朱圉鳥鼠。至于太華。熊耳外方桐柏。至于陪尾。

導嶓冢。至于荊山。內方至于大別。

岷山之陽。至于衡山。過九江。至于敷淺原。

導弱水。至于合黎。餘波入于流沙。

導黑水。至于三危。入于南海。

導河積石。至于龍門。南至于華陰。東至于厎柱。又東至于孟津。東過洛汭。至于大伾。北過降水。至于大陸。又北播為九河。同為逆河。入于海。

嶓冢導漾。東流為漢。又東為滄浪之水。過三澨。至于大別。南入于江。東匯澤為彭蠡。東為北江。入于海。

岷山導江。東別為沱。又東至于澧。過九江。至于東陵。東迤北。會于匯。東為中江。入于海。

導沇水。東流為濟。入于河。溢為滎。東出于陶丘北。又東至于菏。又東北。會于汶。又北。東入于海。

導淮自桐柏。東會于泗沂。東入于海。

導渭自鳥鼠同穴。東會于灃。又東會于涇。又東過漆沮。入于河。

導洛自熊耳。東北會于澗瀍。又東會于伊。又東北。入于河。

九州攸同。四隩既宅。九山刊旅。九川滌源。九澤既陂。四海會同。

六府孔修。庶土交正。厎慎財賦。咸則三壤。成賦中邦。

錫土姓。

祗台德先。不距朕行。

五百里甸服。百里賦納總。二百里納銍。三百里納秸服。四百里粟。五百里米。

五百里侯服。百里采。二百里男邦。三百里諸侯。

五百里綏服。三百里揆文教。二百里奮武衛。

五百里要服。三百里夷。二百里蔡。

五百里荒服。三百里蠻。二百里流。

東漸于海。西被于流沙。朔南暨聲教訖于四海。禹錫玄圭。告厥成功。
 

甘誓

啟與有扈戰于甘之野。作甘誓。（原書無）

大戰于甘。乃召六卿。

王曰。嗟！六事之人。予誓告汝。

有扈氏威侮五行。怠棄三正。天用剿絕其命。今予惟恭行天之罰。

左不攻于左。汝不恭命。右不攻于右。汝不恭命。御非其馬之正。汝不恭命。

用命賞于祖。不用命戮于社。予則孥戮汝。
 

五子之歌

太康失邦。昆弟五人須于洛汭。作五子之歌。（原書無）

太康尸位。以逸豫滅厥德。黎民咸貳。乃盤遊無度。畋于有洛之表。十旬弗反。

有窮后羿因民弗忍。距于河。

厥弟五人。御其母以從。徯于洛之汭。五子咸怨。述大禹之戒以作歌。

其一曰。皇祖有訓。民可近。不可下。民惟邦本。本固邦寧。

予視天下愚夫愚婦一能勝予。一人三失。怨豈在明。不見是圖。予臨兆民。懍乎若朽索之馭六馬。為人上者。柰何不敬。

其二曰。訓有之。內作色荒。外作禽荒。甘酒嗜音。峻宇彫牆。有一于此。未或不亡。

其三曰。惟彼陶唐。有此冀方。今失厥道。亂其紀綱。乃厎滅亡。

其四曰。明明我祖。萬邦之君。有典有則。貽厥子孫。關石和鈞。王府則有。荒墜厥緒。覆宗絕祀。

其五曰。嗚呼曷歸。予懷之悲。萬姓仇予。予將疇依。鬱陶乎予心。顏厚有忸怩。弗慎厥德。雖悔可追。
 

胤征

羲和湎淫。廢時亂日。胤往征之。作胤征。（原書無）

惟仲康肇位四海。胤侯命掌六師。羲和廢厥職。酒荒于厥邑。胤后承王命徂征。

告于眾曰。嗟予有眾。聖有謨訓。明徵定保。先王克謹天戒。臣人克有常憲。百官修輔。厥后惟明明。

每歲孟春。遒人以木鐸徇于路。官師相規。工執藝事以諫。其或不恭。邦有常刑。

惟時羲和。顛覆厥德。沈亂于酒。畔官離次。俶擾天紀。遐棄厥司。乃季秋月朔。辰弗集于房。瞽奏鼓。嗇夫馳。庶人走。羲和尸厥官。罔聞知。昏迷于天象。以干先王之誅。政典曰。先時者殺無赦。不及時者殺無赦。

今予以爾有眾。奉將天罰。爾眾士同力王室。尚弼予。欽承天子威命。

火炎崐岡。玉石俱焚。天吏逸德。烈于猛火。殲厥渠魁。脅從罔治。舊染汙俗。咸與維新。

嗚呼！威克厥愛。允濟。愛克厥威。允罔功。其爾眾士。懋戒哉！

書卷之三　商書






湯誓

伊尹相湯伐桀。升自陑。遂與桀戰于鳴條之野。作湯誓。（原書無）

王曰。格爾眾庶悉聽朕言。非台小子。敢行稱亂。有夏多罪。天命殛之。

今爾有眾。汝曰。我后不恤我眾。舍我穡事。而割正夏。予惟聞汝眾言。夏氏有罪。予畏上帝。不敢不正。

今汝其曰。夏罪其如台。夏王率遏眾力。率割夏邑。有眾率怠弗協。曰時日曷喪。予及汝皆亡夏德若茲。今朕必往。

爾尚輔予一人。致天之罰。予其大賚汝。爾無不信。朕不食言。爾不從誓言。予則孥戮汝。罔有攸赦。
 

仲虺之誥

湯歸自夏。至于大坰。仲虺作誥。（原書無）

成湯放桀于南巢。惟有慙德。曰。予恐來世以台為口實。

仲虺乃作誥曰。嗚呼。惟天生民有欲。無主乃亂。惟天生聰明時乂。有夏昏德。民墜塗炭。天乃錫王勇智。表正萬邦。纘禹舊服。茲率厥典。奉若天命。

夏王有罪。矯誣上天。以布命于下。帝用不臧。式商受命。用爽厥師。

簡賢附勢。寔繁有徒。肇我邦于有夏。若苗之有莠。若粟之有秕。小大戰戰。罔不懼于非辜。矧予之德。言足聽聞。

惟王不邇聲色。不殖貨利。德懋懋官。功懋懋賞。用人惟己。改過不吝。克寬克仁。彰信兆民。

乃葛伯仇餉。初征自葛。東征西夷怨。南征北狄怨。曰。奚獨後予。攸徂之民。室家相慶。曰。徯予后。后來其蘇。民之戴商。厥惟舊哉。

佑賢輔德。顯忠遂良。兼弱攻昧。取亂侮亡。推亡固存。邦乃其昌。

德日新。萬邦惟懷。志自滿。九族乃離。王懋昭大德。建中于民。以義制事。以禮制心。垂裕後昆。予聞曰。能自得師者王。謂人莫已若者亡。好問則裕。自用則小。

嗚呼。慎厥終。惟其始。殖有禮。覆昏暴。欽崇天道。永保天命。
 

湯誥

湯既黜夏命。復歸于亳。作湯誥。（原書無）

王歸自克夏。至于亳。誕告萬方。

王曰。嗟。爾萬方有眾。明聽予一人誥。惟皇上帝。降衷于下民。若有恆性。克綏厥猷惟后。

夏王滅德作威。以敷虐于爾萬方百姓。爾萬方百姓。罹其凶害。弗忍荼毒。並告無辜于上下神祇。天道福善禍淫。降災于夏。以彰厥罪。

肆台小子。將天命明威。不敢赦。敢用玄牡。敢昭告于上天神后。請罪有夏。聿求元聖。與之戮力。以與爾有眾請命。

上天孚佑下民。罪人黜伏。天命弗僭。賁若草木。兆民允殖。

俾予一人輯寧爾邦家。茲朕未知獲戾于上下。慄慄危懼。若將隕于深淵。

凡我造邦。無從匪彝。無即慆淫。各守爾典。以承天休。爾有善。朕弗敢蔽。罪當朕躬。弗敢自赦。惟簡在上帝之心。其爾萬方有罪。在予一人。予一人有罪。無以爾萬方。

嗚呼。尚克時忱。乃亦有終。
 

伊訓

成湯既沒。太甲元年。伊尹作伊訓、肆命、徂后。（原書無）

惟元祀十有二月。乙丑。伊尹祠于先王。奉嗣王祗見厥祖。侯、甸羣后咸在。百官總已以聽冢宰。伊尹乃明言烈祖之成德。以訓于王。

曰。嗚呼。古有夏先后。方懋厥德。罔有天災。山川鬼神。亦莫不寧。暨鳥獸魚鱉咸若。于其子孫弗率。皇天降災。假手于我有命。造攻自鳴條。朕哉自亳。

惟我商王。布昭聖武。代虐以寬。兆民允懷。

今王嗣厥德。罔不在初。立愛惟親。立敬惟長。始于家邦。終于四海。

嗚呼。先王肇修人紀。從諫弗咈。先民時若。居上克明。為下克忠。與人不求備。檢身若不及。以至于有萬邦。茲惟艱哉。

敷求哲人。俾輔于爾後嗣。

制官刑。儆于有位。曰。敢有恆舞于宮。酣歌于室。時謂巫風。敢有殉于貨色。恆于游畋。時謂淫風。敢有侮聖言。逆忠直。遠耆德。比頑童。時謂亂風。惟茲三風十愆。卿士有一于身。家必喪。邦君有一于身。國必亡。臣下不匡其刑墨。具訓于蒙士。

嗚呼。嗣王祗厥身。念哉。聖謨洋洋。嘉言孔彰。惟上帝不常。作善降之百祥。作不善降之百殃。爾惟德罔小。萬邦惟慶。爾惟不德罔大。墜厥宗。
 

太甲上

太甲既立。不明。伊尹放諸桐。三年復歸于亳。思庸。伊尹作太甲三篇。（原書無）

惟嗣王不惠于阿衡。

伊尹作書曰。先王顧諟天之明命。以承上下神祇。社稷宗廟。罔不祗肅。天監厥德。用集大命。撫綏萬方。惟尹躬克左右厥辟宅師。肆嗣王丕承基緒。

惟尹躬先見于西邑夏。自周有終。相亦惟終。其後嗣王。罔克有終。相亦罔終。嗣王戒哉。祗爾厥辟。辟不辟。忝厥祖。

王惟庸罔念聞。

伊尹乃言曰。先王昧爽丕顯。坐以待旦。旁求俊彥。啟迪後人。無越厥命以自覆。

慎乃儉德。惟懷永圖。

若虞機張。往省括于度。則釋。欽厥止。率乃祖攸行。惟朕以懌。萬世有辭。

王未克變。

伊尹曰。茲乃不義。習與性成。予弗狎于弗順。營于桐宮。密邇先王其訓。無俾世迷。

王徂桐宮居憂。克終允德。
 

太甲中

惟三祀。十有二月朔。伊尹以冕服奉嗣王歸于亳。

作書曰。民非后。罔克胥匡以生。后非民。罔以辟四方。皇天眷佑有商。俾嗣王克終厥德。實萬世無疆之休。

王拜手稽首曰。予小子不明于德。自厎不類。欲敗度。縱敗禮。以速戾于厥躬。天作孽。猶可違。自作孽。不可逭。既往背師保之訓。弗克于厥初。尚賴匡救之德。圖惟厥終。

伊尹拜手稽首曰。修厥身。允德協于下。惟明后。

先王子惠困窮。民服厥命。罔有不悅。並其有邦厥鄰。乃曰。徯我后。后來無罰。

王懋乃德。視乃厥祖。無時豫怠。

奉先思孝。接下思恭。視遠惟明。聽德惟聰。朕承王之休無斁。
 

太甲下

伊尹申誥于王曰。嗚呼。惟天無親。克敬惟親。民罔常懷。懷于有仁。鬼神無常享。享于克誠。天位艱哉。

德惟治。否德亂。與治同道。罔不興。與亂同事。罔不亡。終始慎厥與。惟明明后。

先王惟時懋敬厥德。克配上帝。今王嗣有令緒。尚監茲哉。

若升高。必自下。若陟遐。必自邇。

無輕民事。惟難。無安厥位。惟危。

慎終于始。

有言逆于汝心。必求諸道。有言遜于汝志。必求諸非道。

嗚呼。弗慮胡獲。弗為胡成。一人元良。萬邦以貞。

君罔以辯。言亂舊政。臣罔以寵利。居成功。邦其永孚于休。
 

咸有一德

伊尹作咸有一德。（原書無）

伊尹既復政厥辟。將告歸。乃陳戒于德。

曰。嗚呼。天難諶。命靡常。常厥德。保厥位。厥德匪常。九有以亡。

夏王弗克庸德。慢神虐民。皇天弗保。監于萬方。啟迪有命。眷求一德。俾作神主。惟尹躬暨湯。咸有一德。克享天心。受天明命。以有九有之師。爰革夏正。

非天私我有商。惟天祐于一德。非商求于下民。惟民歸于一德。

德惟一。動罔不吉。德二三。動罔不凶。惟吉凶不僭在人。惟天降災祥在德。

今嗣王新服厥命。惟新厥德。終始惟一。時乃日新。

任官惟賢材。左右惟其人。臣為上為德。為下為民。其難其慎。惟和惟一。

德無常師。主善為師。善無常主。協于克一。

俾萬姓咸曰。大哉王言。又曰。一哉王心。克綏先王之祿。永厎烝民之生。

嗚呼。七世之廟。可以觀德。萬夫之長。可以觀政。

后非民罔使。民非后罔事。無自廣以狹人。匹夫匹婦。不獲自盡。民主罔與成厥功。
 

盤庚上

盤庚五遷。將治亳殷。民咨胥怨。作盤庚三篇。（原書無）

盤庚遷于殷。民不適有居。率籲眾戚。出矢言。曰。我王來。即爰宅于茲。重我民。無盡劉。不能胥匡以生。卜稽曰。其如台。

先王有服。恪謹天命。茲猶不常寧。不常厥邑。于今五邦。今不承于古。罔知天之斷命。矧曰其克從先王之烈。

若顛木之有由蘖。天其永我命于茲新邑。紹復先王之大業。厎綏四方。

盤庚斆于民。由乃在位以常舊服。正法度。曰。無或敢伏小人之攸箴。王命眾悉至于庭。

王若曰。格汝眾。予告汝訓。汝猷黜乃心。無傲從康。

古我先王。亦惟圖任舊人共政。王播告之。修不匿厥指。王用丕欽。罔有逸言。民用丕變。今汝聒聒起信險膚。予弗知乃所訟。

非予自荒茲德。惟汝含德。不惕予一人。予若觀火。予亦拙謀作乃逸。

若網在綱。有條而不紊。若農服田。力穡乃亦有秋。

汝克黜乃心。施實德于民。至于婚友。丕乃敢大言汝有積德。

乃不畏戎毒于遠邇。惰農自安。不昬作勞。不服田畝。越其罔有黍稷。

汝不和吉言于百姓。惟汝自生毒。乃敗禍姦宄。以自災于厥身乃既先惡于民。乃奉其恫。汝悔身何及。相時憸民。猶胥顧于箴言。其發有逸口。矧予制乃短長之命。汝曷弗告朕。而胥動以浮言。恐沈于眾。若火之燎于原。不可嚮邇。其猶可撲滅。則惟爾眾自作弗靖。非予有咎。

遲任有言曰。人惟求舊。器非求舊。惟新。

古我先王。暨乃祖乃父。胥及逸勤。予敢動用非罰。世選爾勞。予不掩爾善。茲予大享于先王。爾祖其從與享之。作福作災。予亦不敢動用非德。

予告汝于難。若射之有志。汝無侮老成人。無弱孤有幼。各長于厥居。勉出乃力。聽予一人之作猷。

無有遠邇。用罪伐厥死。用德彰厥善。邦之臧。惟汝眾。邦之不臧。惟予一人有佚罰。

凡爾眾。其惟致告。自今至于後日。各恭爾事。齊乃位。度乃口。罰及爾身。弗可悔。
 

盤庚中。

盤庚作。惟涉河以民遷。乃話民之弗率。誕告用亶其有眾咸造。勿褻在王庭。盤庚乃登進厥民。

曰。明聽朕言。無荒失朕命。

嗚呼。古我前后。罔不惟民之承。保后胥戚。鮮以不浮于天時。

殷降大虐。先王不懷。厥攸作。視民利用遷。汝曷弗念我古后之聞。承汝俾汝惟喜康共。非汝有咎比于罰。

予若籲懷茲新邑。亦惟汝故。以丕從厥志。

今予將試以汝遷。安定厥邦。汝不憂朕心之攸困。乃咸大不宣乃心。欽念以忱。動予一人。爾惟自鞠自苦。若乘舟。汝弗濟。臭厥載。爾忱不屬。惟胥以沈。不其或稽。自怒曷瘳。

汝不謀長以思乃災。汝誕勸憂。今其有今罔後。汝何生在上。

今予命汝。一無起穢以自臭。恐人倚乃身。迂乃心。

予迓續乃命于天。予豈汝威。用奉畜汝眾。

予念我先神后之勞爾先。予丕克羞爾。用懷爾然。

失于政。陳于茲。高后丕乃崇降罪疾。曰曷虐朕民。

汝萬民乃不生生。暨予一人猷同心。先后丕降與汝罪疾。曰。曷不暨朕幼孫有比。故有爽德。自上其罰汝。汝罔能迪。

古我先后既勞乃祖乃父。汝共作我畜民。汝有戕則。在乃心。我先后綏乃祖乃父。乃祖乃父乃斷棄汝。不救乃死。

茲予有亂政同位。具乃貝玉。乃祖乃父丕乃告我高后曰。作丕刑于朕孫。迪高后。丕乃崇降弗祥。

嗚呼。今予告汝不易。永敬大恤。無胥絕遠。汝分猷念以相從。各設中于乃心。

乃有不吉不迪。顛越不恭。暫遇姦宄。我乃劓。殄滅之。無遺育。無俾易種于茲新邑。

往哉生生。今予將試以汝遷。永建乃家。
 

盤庚下

盤庚既遷。奠厥攸居。乃正厥位。綏爰有眾。

曰。無戲怠懋建大命。

今予其敷心腹腎腸。歷告爾百姓于朕志。罔罪爾眾。爾無共怒。協比讒言予一人。

古我先王。將多于前功。適于山。用降我凶德。嘉績于朕邦。今我民用蕩析離居。罔有定極。爾謂朕曷震動萬民以遷。

肆上帝。將復我高祖之德。亂越我家。朕及篤敬。恭承民命。用永地于新邑。

肆予沖人。非廢厥謀。弔由靈。各非敢違卜。用宏茲賁。

嗚呼。邦伯師長百執事之人。尚皆隱哉。

予其懋簡相爾。念敬我眾。

朕不肩好貨。敢恭生生。鞠人謀人之保居。敘欽。

今我既羞。告爾于朕志若否。罔有弗欽。

無總于貨寶。生生自庸。

式敷民德。永肩一心。
 

說命上

高宗夢得說。使百工營求諸野。得諸傅巖。作說命三篇。（原書無）

王宅憂。亮陰三祀。既免喪。其惟弗言。羣臣咸諫于王曰。嗚呼。知之曰明哲。明哲實作則。天子惟君萬邦。百官承式。王言惟作命。不言臣下罔攸稟令。

王庸作書以誥曰。以台正于四方。台（十三經作惟）恐德弗類。茲故弗言。恭默思道。夢帝賚予良弼。其代予言。

乃審厥象。俾以形旁求于天下。說築傅巖之野。惟肖。

爰立作相。王置諸其左右。

命之曰。朝夕納誨。以輔台德。

若金。用汝作礪。若濟巨川。用汝作舟楫。若歲大旱。用汝作霖雨。

啟乃心。沃朕心。

若藥弗瞑眩。厥疾弗瘳。若跣弗視地。厥足用傷。

惟暨乃僚。罔不同心。以匡乃辟。俾率先王。迪我高后。以康兆民。

嗚呼。欽予時命。其惟有終。

說復于王曰。惟木從繩則正。后從諫則聖。后克聖。臣不命其承。疇敢不祗若王之休命。
 

說命中

惟說命總百官。

乃進于王曰。嗚呼。明王奉若天道。建邦設都。樹后王君公。承以大夫師長。不惟逸豫。惟以亂民。

惟天聰明。惟聖時憲。惟臣欽若。惟民從乂。

惟口起羞。惟甲冑起戎。惟衣裳在笥。惟干戈省厥躬。王惟戒茲。允茲克明。乃罔不休。

惟治亂在庶官。官不及私昵。惟其能。爵罔及惡德。惟其賢。

慮善以動。動惟厥時。

有其善。喪厥善。矜其能。喪厥功。

惟事事乃其有備。有備無患。

無啟寵納侮。無恥過作非。

惟厥攸居。政事惟醇。

黷予祭祀。時謂弗欽。禮煩則亂。事神則難。

王曰。旨哉。說乃言惟服。乃不良于言。予罔聞于行。

說拜稽首曰。非知之艱。行之惟艱。王忱不艱。允協于先王成德。惟說不言有厥咎。
 

說命下

王曰。來汝說。台小子舊學于甘盤。既乃遯于荒野。入宅于河。自河徂亳。暨厥終罔顯。

爾惟訓于朕志。若作酒醴。爾惟麴蘖。若作和羹。爾惟鹽梅。爾交修予。罔予棄。予惟克邁乃訓。

說曰。王。人求多聞。時惟建事。學于古訓。乃有獲。事不師古。以克永世。匪說攸聞。

惟學遜志。務時敏。厥修乃來。允懷于茲。道積于厥躬。

惟斆學半。念終始典于學。厥德脩罔覺。

監于先王成憲。其永無愆。

惟說式克欽承。旁招俊乂。列于庶位。

王曰。嗚呼。說。四海之內。咸仰朕德。時乃風。

股肱惟人。良臣惟聖。

昔先正保衡。作我先王。乃曰。予弗克俾厥后惟堯舜。其心愧恥。若撻于市。一夫不獲。則曰時予之辜。佑我烈祖。格于皇天。爾尚明保予。罔俾阿衡。專美有商。

惟后非賢不乂。惟賢非后不食。其爾克紹乃辟于先王。永綏民。

說拜稽首曰。敢對揚天子之休命。
 

高宗肜日

高宗祭成湯。有飛雉升鼎耳而雊。祖己訓諸王。作高宗肜日、高宗之訓。（原書無）

高宗肜日。越有雊雉。

祖己曰。惟先格王。正厥事。

乃訓于王曰。惟天監下民。典厥義。降年有永有不永。非天夭民。民中絕命。

民有不若德。不聽罪。天既孚命正厥德。乃曰。其如台。

嗚呼。王司敬民。罔非天胤。典祀無豐于昵。
 

西伯戡黎

殷始咎周。周人乘黎。祖伊恐。奔告于受。作西伯戡黎。（原書無）

西伯既戡黎。祖伊恐。奔告于王。

曰。天子。天既訖我殷命。格人元龜。罔敢知吉。非先王不相我後人。惟王淫戲用自絕。

故天棄我。不有康食。不虞天性。不迪率典。

今我民罔弗欲喪。曰。天曷不降威。大命不摯。今王其如台。

王曰。嗚呼。我生不有命在天。

祖伊反曰。嗚呼。乃罪多參在上。乃能責命于天。

殷之即喪。指乃功。不無戮于爾邦。
 

微子

殷既錯天命。微子作誥父師、小師。（原書無）

微子若曰。父師。少師。殷其弗或亂正四方。我祖厎遂陳于上。我用沈酗于酒。用亂敗厥德于下。

殷罔不小大。好草竊奸宄。卿士師師非度。凡有辜罪。乃罔恆獲。小民方興。相為敵讎。今殷其淪喪。若涉大水。其無津涯。殷遂喪。越至于今。

曰。父師。少師。我其發出狂。吾家耄遜于荒。今爾無指告予顛隮。若之何其。

父師若曰。王子。天毒降災荒殷邦。方興沈酗于酒。乃罔畏畏。咈其耇長舊有位人。

今殷民乃攘竊神祇之犧牷牲。用以容。將食無災。

降監殷民。用乂讎斂。召敵讎不怠。罪合于一。多瘠罔詔。

商今其有災。我興受其敗。商其淪喪。我罔為臣僕。詔王子出迪。我舊云刻子。王子弗出。我乃顛隮。自靖。人自獻于先王。我不顧行遯。

書卷之四　周書






泰誓上

惟十有一年。武王伐殷。一月戊午。師渡孟津。作泰誓三篇。

惟十有三年春。大會于孟津。

王曰。嗟。我友邦冢君。越我御事庶士。明聽誓。

惟天地萬物父母。惟人萬物之靈。亶聰明。作元后。元后作民父母。

今商王受。弗敬上天。降災下民。

沈湎冒色。敢行暴虐。罪人以族。官人以世。惟宮室台榭陂池侈服。以殘害于爾萬姓。焚炙忠良。刳剔孕婦。皇天震怒。命我文考。肅將天威。大勳未集。

肆予小子發。以爾友邦冢君。觀政于商。惟受罔有悛心。乃夷居。弗事上帝神祇。遺厥先宗廟弗祀。犧牲粢盛。既于凶盜。乃曰。吾有民有命。罔懲其侮。

天祐下民。作之君。作之師。惟其克相上帝。寵綏四方。有罪無罪。予曷敢有越厥志。

同力度德。同德度義。受有臣億萬。惟億萬心。予有臣三千。惟一心。

商罪貫盈。天命誅之。予弗順天。厥罪惟鈞。

予小子夙夜祗懼。受命文考。類于上帝。宜于冢土。以爾有眾厎天之罰。

天矜于民。民之所欲。天必從之。爾尚弼予一人。永清四海。時哉弗可失。
 

泰誓中

惟戊午。王次于河朔。羣后以師畢會。王乃徇師而誓。

曰。嗚呼。西土有眾。咸聽朕言。

我聞吉人為善。惟日不足。凶人為不善。亦惟日不足。今商王受。力行無度。播棄犁老。昵比罪人。淫酗肆虐。臣下化之。朋家作讎。脅權相滅。無辜籲天。穢德彰聞。

惟天惠民。惟辟奉天。有夏桀。弗克若天。流毒下國。天乃佑命成湯。降黜夏命。

惟受罪浮于桀。剝喪元良。賊虐諫輔。謂己有天命。謂敬不足行。謂祭無益。謂暴無傷。厥監惟不遠。在彼夏王。天其以予乂民。朕夢協朕卜。襲于休祥。戎商必克。

受有億兆夷人。離心離德。予有亂臣十人。同心同德。雖有周親。不如仁人。

天視自我民視。天聽自我民聽。百姓有過。在予一人。今朕必往。

我武維揚。侵于之疆。取彼凶殘。我伐用張。于湯有光。

勗哉夫子。罔或無畏。寧執非敵。百姓懍懍。若崩厥角。嗚呼。乃一德一心。立定厥功。惟克永世。
 

泰誓下

時厥明。王乃大巡六師。明誓眾士。

王曰。嗚呼。我西土君子。天有顯道。厥類惟彰。今商王受。狎侮五常。荒怠弗敬。自絕于天。結怨于民。

斮朝涉之脛。剖賢人之心。作威殺戮。毒痡四海。崇信姦回。放黜師保。屏棄典刑。囚奴正士。郊社不修。宗廟不享。作奇技淫巧以悅婦人。上帝弗順。祝降時喪。爾其孜孜。奉予一人。恭行天罰。

古人有言曰。撫我則后。虐我則讎。獨夫受洪惟作威。乃汝世讎。樹德務滋。除惡務本。肆予小子。誕以爾眾士。殄殲乃讎。爾眾士其尚迪果毅。以登乃辟。功多有厚賞。不迪有顯戮。

嗚呼。惟我文考。若日月之照臨。光于四方。顯于西土。惟我有周。誕受多方。

予克受。非予武。惟朕文考無罪。受克予。非朕文考有罪。惟予小子無良。
 

牧誓

武王戎車三百兩。虎賁三百人。與受戰于牧野。作牧誓。（原書無）

時甲子昧爽。王朝至于商郊牧野。乃誓。王左杖黃鉞。右秉白旄以麾。曰。逖矣西土之人。

王曰。嗟。我友邦冢君御事。司徒。司馬。司空。亞旅。師氏。千夫長。百夫長。

及庸。蜀。羌。髳。微。盧。彭。濮人。

稱爾戈。比爾干。立爾矛。予其誓。

王曰。古人有言曰。牝雞無晨。牝雞之晨。惟家之索。

今商王受惟婦言是用。昏棄厥肆祀弗答。昏棄厥遺王父母弟不迪。乃惟四方之多罪逋逃。是崇是長。是信是使。是以為大夫卿士。俾暴虐于百姓。以姦宄于商邑。

今予發。惟恭行天之罰。今日之事。不愆于六步七步。乃止齊焉。夫子勗哉。

不愆于四伐五伐六伐七伐。乃止齊焉。勗哉夫子。

尚桓桓。如虎如貔。如熊如羆。于商郊。弗迓克奔。以役西土。勗哉夫子。

爾所弗勗。其于爾躬有戮。
 

武成

武王伐殷。往伐歸獸。識其政事。作武成。（原書無）

惟一月壬辰。旁死魄。越翼日癸巳。王朝步自周。于征伐商。

厥四月哉生明。王來自商。至于豐。乃偃武修文。歸馬于華山之陽。放牛于桃林之野。示天下弗服。

丁未。祀于周廟。邦甸侯衛。駿奔走。執豆籩。越三日庚戌。柴望。大告武成。

既生魄。庶邦冢君暨百工。受命于周。

王若曰。嗚呼。羣后。惟先王建邦啟土。公劉克篤前烈。至于大王。肇基王跡。王季其勤王家。我文考文王。克成厥勳。誕膺天命。以撫方夏。大邦畏其力。小邦懷其德。惟九年。大統未集。予小子其承厥志。

厎商之罪。告于皇天后土。所過名山大川。曰。惟有道曾孫周王發。將有大正于商。今商王受無道。暴殄天物。害虐烝民。為天下逋逃主。萃淵藪。予小子既獲仁人。敢祗承上帝。以遏亂略。華夏蠻貊。罔不率俾。

恭天成命。肆予東征。綏厥士女。惟其士女。篚厥玄黃。昭我周王。天休震動。用附我大邑周。

惟爾有神。尚克相予。以濟兆民。無作神羞。既戊午。師逾孟津。癸亥。陳于商郊。俟天休命。甲子昧爽。受率其旅若林。會于牧野。罔有敵于我師。前徒倒戈。攻于後以北。血流漂杵。一戎衣。天下大定。乃反商政。政由舊。釋箕子囚。封比干墓。式商容閭。散鹿臺之財。發鉅橋之粟。大賚于四海。而萬姓悅服。

列爵惟五。分土惟三。建官惟賢。位事惟能。重民五教。惟食喪祭。惇信明義。崇德報功。垂拱而天下治。
 

洪範

武王勝殷殺受。立武庚。以箕子歸。作洪範。（原書無）

惟十有三祀。王訪于箕子。

王乃言曰。嗚呼。箕子。惟天陰騭下民。相協厥居。我不知其彝倫攸敘。

箕子乃言曰。我聞在昔。鯀陻洪水。汩陳其五行。帝乃震怒。不畀洪範九疇。彝倫攸斁。鯀則殛死。禹乃嗣興。天乃錫禹洪範九疇。彝倫攸敘。

初一。曰五行。次二。曰敬用五事。次三。曰農用八政。次四。曰協用五紀。次五。曰建用皇極。次六。曰乂用三德。次七。曰明用稽疑。次八。曰念用庶徵。次九。曰嚮用五福。威用六極。

一五行。一曰水。二曰火。三曰木。四曰金。五曰土。水曰潤下。火曰炎上。木曰曲直。金曰從革。土爰稼穡。潤下作鹹。炎上作苦。曲直作酸。從革作辛。稼穡作甘。

二五事。一曰貌。二曰言。三曰視。四曰聽。五曰思。貌曰恭。言曰從。視曰明。聽曰聰。思曰睿。恭作肅。從作乂。明作哲。聰作謀。睿作聖。

三八政。一曰食。二曰貨。三曰祀。四曰司空。五曰司徒。六曰司寇。七日賓。八曰師。

四五紀。一曰歲。二曰月。三曰日。四曰星辰。五曰歷數。

五皇極。皇建其有極。斂時五福。用敷錫厥庶民。惟時厥庶民于汝極。錫汝保極。

凡厥庶民。無有淫朋。人無有比德。惟皇作極。

凡厥庶民。有猷有為有守。汝則念之。不協于極。不罹于咎。皇則受之。而康而色。曰。予攸好德。汝則錫之福。時人斯其惟皇之極。

無虐煢獨而畏高明。

人之有能有為。使羞其行。而邦其昌。凡厥正人。既富方穀。汝弗能使有好于而家。時人斯其辜。于其無好德。汝雖錫之福。其作汝用咎。

無偏無陂。遵王之義。無有作好。遵王之道。無有作惡。尊王之路。無偏無黨。王道蕩蕩。無黨無偏。王道平平。無反無側。王道正直。會其有極。歸其有極。

曰。皇極之敷言。是彝是訓。于帝其訓。

凡厥庶民。極之敷言。是訓是行。以近天子之光。曰天子作民父母。以為天下王。

六三德。一曰正直。二曰剛克。三曰柔克。平康正直。彊弗友剛克。燮友柔克。沈潛剛克。高明柔克。

惟辟作福。惟辟作威。惟辟玉食。臣無有作福作威玉食。

臣之有作福作威玉食。其害于而家。凶于而國。人用側頗僻。民用僭忒。

七稽疑。擇建立卜筮人。乃命十筮。

曰雨。曰霽。曰蒙。曰驛。曰克。

曰貞。曰悔。

凡七。卜五。占用二。衍忒。

立時人作卜筮。三人占。則從二人之言。

汝則有大疑。謀及乃心。謀及卿士。謀及庶人。謀及卜筮。汝則從。龜從。筮從。卿士從。庶民從。是之謂大同。身其康彊。子孫其逢吉。汝則從。龜從。筮從。卿士逆。庶民逆。吉。卿士從。龜從。筮從。汝則逆。庶民逆。吉。庶民從。龜從。筮從。汝則逆。卿士逆。吉。汝則從。龜從。筮逆。卿士逆。庶民逆。作內吉。作外凶。龜筮共違于人。用靜吉。用作凶。

八庶徵。曰雨。曰暘。曰燠。曰寒。曰風。曰時五者來備。各以其敘。庶草蕃廡。

一極備。凶。一極無。凶。

曰休徵。曰肅。時雨若。曰乂。時暘若。曰哲。時燠若。曰謀。時寒若。曰聖。時風若。曰咎徵。曰狂。恆雨若。曰僭。恆暘若。曰豫。恆燠若。曰急。恆寒若。曰蒙。恆風若。

曰王省惟歲。卿士惟月。師尹惟日。

歲月日時無易。百穀用成。乂用明。俊民用章。家用平康。日月歲時既易。百穀用不成。乂用昏不明。俊民用微。家用不寧。

庶民惟星。星有好風。星有好雨。日月之行。則有冬有夏。月之從星。則以風雨。

九五福。一曰壽。二曰富。三曰康寧。四曰攸好德。五曰考終命。

六極。一曰凶短折。二曰疾。三曰憂。四曰貧。五曰惡。六曰弱。
 

旅獒

西旅獻獒。太保作旅獒。（原書無）

惟克商。遂通道于九夷八蠻。西旅厎貢厥獒。大保乃作旅獒。用訓于王。（原書無）

曰。嗚呼。明王慎德。西夷咸賓。無有遠邇。畢獻方物。惟服食器用。

王乃昭德之致于異姓之邦。無替厥服。分寶玉于伯叔之國。時庸展親。人不易物。惟德其物。

德盛不狎侮。狎侮君子。罔以盡人心。狎侮小人。罔以盡其力。

不役耳目。百度惟貞。

玩人喪德。玩物喪志。

志以道寧。言以道接。

不作無益害有益。功乃成。不貴異物賤用物。民乃足。犬馬非其土性不畜。珍禽奇獸不育于國。不寶遠物。則遠人格。所寶惟賢。則邇人安。

嗚呼。夙夜罔或不勤。不矜細行。終累大德。為山九仞。功虧一簣。

允迪茲。生民保厥居。惟乃世王。
 

金滕

武王有疾。周公作金滕。（原書無）

既克商二年。王有疾。弗豫。

二公曰。我其為王穆卜。

周公曰。未可以戚我先王。

公乃自以為功。為三壇同墠。為壇於南方北面。周公立焉。植璧秉珪。乃告太王王季文王。

史乃冊祝。曰惟爾元孫某。遘厲虐疾。若爾三王。是有丕子之責于天。以旦代某之身。

予仁若考。能多材多藝。能事鬼神。乃元孫不若旦多材多藝。不能事鬼神。

乃命于帝庭。敷佑四方。用能定爾子孫于下地。四方之民罔不祗畏。嗚呼。無墜天之降寶命。我先王亦永有依歸。

今我即命于元龜。爾之許我。我其以璧與珪歸俟爾命。爾不許我。我乃屏璧與珪。

乃卜三龜。一習吉。啟籥見書。乃並是吉。

公曰。體。王其罔害。予小子新命于三王。惟永終是圖。茲攸俟。能念予一人。

公歸。乃納冊于金滕之匱中。王翼日乃瘳。

武王既喪。管叔及其羣弟。乃流言於國。曰。公將不利於孺子。

周公乃告二公曰。我之弗辟。我無以告我先王。

周公居東二年。則罪人斯得。

于後。公乃為詩以貽王。名之曰鴟鴞。王亦未敢誚公。

秋。大熟。未獲。天大雷電以風。禾盡偃。大木斯拔。邦人大恐。王與大夫盡弁。以啟金滕之書。乃得周公所自以為功。代武王之說。

二公及王乃問諸史與百執事。對曰。信。噫。公命。我勿敢言。

王執書以泣曰。其勿穆卜。昔公勤勞王家。惟予沖人。弗及知。今天動威以彰周公之德。惟朕小子。其新逆。我國家禮亦宜之。

王出郊。天乃雨反風。禾則盡起。二公命邦人凡大木所偃。盡起而築之。歲則大熟。
 

大誥

武王崩。三監及淮夷叛。周公相成王。將黜殷。作大誥。（原書無）

王若曰猷。大誥爾多邦。越爾御事弗弔。天降割于我家。不少延。洪惟我幼沖人。嗣無疆大歷服。弗造哲。迪民康。矧曰其有能格知天命。

已。予惟小子若涉淵水。予惟往求朕攸濟。敷賁敷前人受命。茲不忘大功。予不敢閉于天降威用。

寧王遺我大寶龜。紹天明。即命曰。有大艱于西土。西土人亦不靜。越茲蠢。

殷小腆誕敢紀其敘。天降威。知我國有疵。民不康。曰予復。反鄙我周邦。今蠢。今翼日。民獻有十夫。予翼以于敉寧武圖功。我有大事休。朕卜并吉。

肆予告我友邦君。越尹氏庶士御事。曰。予得吉卜。予惟以爾庶邦。于伐殷逋播臣。

爾庶邦君越庶士御事。罔不反曰。艱大。民不靜。亦惟在王宮邦君室。越予小子考翼。不可征。王害不違卜。

肆予沖人。永思艱曰。嗚呼。允蠢鰥寡。哀哉。予造天役。遺大投艱于朕身。越予沖人。不卬自恤。義爾邦君。越爾多士。尹氏御事。綏予曰。無毖于恤。不可不成。乃寧考圖功。

已。予惟小子。不敢替上帝命。天休于寧王。興我小邦周。寧王惟卜用。克綏受茲命。今天其相民。矧亦惟卜用。嗚呼。天明畏。弼我丕丕基。

王曰。爾惟舊人。爾丕克遠省。爾知寧王。若勤哉。天閟毖我成功所。予不敢不極卒寧王圖事。肆予大化誘我友邦君。天棐忱辭。其考我民。予曷其不于前寧人圖功攸終。天亦惟用勤毖我民。若有疾。予曷敢不于前寧人攸受休畢。

王曰。若昔朕其逝。朕言艱日思。若考作室。既厎法。厥子乃弗肯堂。矧肯構。厥父菑。厥子乃弗肯播。矧肯獲。厥考翼其肯曰。予有後弗棄基。肆予曷敢不越卬。敉寧王大命。

若兄考。乃有友伐厥子。民養其勸弗救。

王曰。嗚呼。肆哉爾庶邦君。越爾御事。爽邦由哲。亦惟十人。迪知上帝命。越天棐忱。爾時罔敢易法。矧今天降戾于周邦。惟大艱人。誕鄰胥伐于厥室。爾亦不知天命不易。

予永念曰。天惟喪殷若穡夫。予曷敢不終朕畝。天亦惟休于前寧人。

予曷其極卜。敢弗于從。率寧人有指疆土。矧今卜并吉。肆朕誕以爾東征。天命不僭。卜陳惟若茲。
 

微子之命

成王既黜殷命。殺武庚。命微子啟代殷後。作微子之命。（原書無）

王若曰。猷。殷王元子。惟稽古崇德象賢。統承先王。修其禮物。作賓于王家。與國咸休。永世無窮。

嗚呼。乃祖成湯。克齊聖廣淵。皇天眷佑。誕受厥命。撫民以寬。除其邪虐。功加于時。德垂後裔。

爾惟踐修厥猷。舊有令聞。恪慎克孝。肅恭神人。予嘉乃德。曰篤不忘。上帝時歆。下民祗協。庸建爾于上公。尹茲東夏。

欽哉往敷。乃訓。慎乃服命。率由典常。以蕃王室。弘乃烈祖。律乃有民。永綏厥位。毗予一人。世世享德。萬邦作式。俾我有周無斁。

嗚呼。往哉惟休。無替朕命。
 

康誥

成王既伐管叔。蔡叔。以殷余民封康叔。作康誥。酒誥。梓材。（原書無）

惟三月哉生魄。周公初基作新大邑于東國洛。四方民大和會。侯甸男邦采衛百工播民和。見士于周。周公咸勤。乃洪大誥治。

王若曰。孟侯。朕其弟。小子封。

惟乃丕顯考文王。克明德慎罰。

不敢侮鰥寡。庸庸。祗祗。威威。顯民。用肇造我區夏。越我一二邦以修。我西土惟時怙冒。聞于上帝。帝休。天乃大命文王。殪戎殷。誕受厥命。越厥邦民。惟時敘。乃寡兄勗。肆汝小子封在茲東土。

王曰。嗚呼。封。汝念哉。今民將在祗遹乃文考。紹聞衣德言。往敷求于殷先哲王。用保乂民。汝丕遠惟商耇成人。宅心知訓。別求聞由古先哲王。用康保民。弘于天。若德裕乃身。不廢在王命。

王曰。嗚呼。小子封。恫瘝乃身。敬哉。天畏棐忱。民情大可見。小人難保。往盡乃心。無康好逸豫。乃其乂民。我聞曰。怨不在大。亦不在小。惠不惠。懋不懋。

已。汝惟小子。乃服惟弘王。應保殷民。亦惟助王宅天命。作新民。

王曰。嗚呼封。敬明乃罰。人有小罪。非眚。乃惟終自作不典式爾。有厥罪小。乃不可不殺。乃有大罪。非終。乃惟眚災。適爾既道極厥辜。時乃不可殺。

王曰。嗚呼。封有敘。時乃大明服。惟民其勑懋和。若有疾。惟民其畢棄咎。若保赤子。惟民其康乂。

非汝封刑人殺人。無或刑人殺人。非汝封又曰劓刵人。無或劓刵人。

王曰。外事汝陳時臬。司師。茲殷罰有倫。

又曰。要囚。服念五六日。至于旬時。丕蔽要囚。

王曰。汝陳時臬事。罰蔽殷彝。用其義刑義殺。勿庸以次汝封。乃汝盡遜。曰時敘。惟曰未有遜事。

已。汝惟小子。未其有若汝封之心。朕心朕德。惟乃知。

凡民自得罪。寇攘姦宄。殺越人于貨。暋不畏死。罔弗憝。

王曰。封。元惡大憝。矧惟不孝不友。子弗祗服厥父事。大傷厥考心。于父不能字厥子。乃疾厥子。于弟弗念天顯。乃弗克恭厥兄。兄亦不念鞠子哀。大不友于弟。惟弔茲。不于我政人得罪。天惟與我民彝大泯亂。曰。乃其速由文王作罰。刑茲無赦。

不率大戛。矧惟外庶子訓人。惟厥正人。越小臣諸節。乃別播敷。造民大譽。弗念弗庸。瘝厥君。時乃引惡。惟朕憝。已。汝乃其速由茲義率殺。

亦惟君惟長。不能厥家人。越厥小臣外正。惟威惟虐。大放王命。乃非德用乂。

汝亦罔不克敬典。乃由裕民。惟文王之敬忌。乃裕民曰。我惟有及。則予一人以懌。

王曰。封。爽惟民迪吉康。我時其惟殷先哲王德。用康乂民。作求。矧今民罔迪不適。不迪。則罔政在厥邦。

王曰。封。予惟不可不監。告汝德之說。于罰之行。今惟民不靜。未戾厥心。迪屢未同。爽惟天其罰殛我。我其不怨。惟厥罪。無在大。亦無在多。矧曰其尚顯聞于天。

王曰。嗚呼。封敬哉。無作怨。勿用非謀非彝。蔽時忱。丕則敏德。用康乃心。顧乃德。遠乃猷。裕乃以民寧。不汝瑕殄。

王曰。嗚呼。肆汝小子封。惟命不于常。汝念哉。無我殄享。明乃服命。高乃聽。用康乂民。

王若曰。往哉。封。勿替敬典。聽朕告。汝乃以殷民世享。
 

酒誥

王若曰。明大命于妹邦。乃穆考文王肇國在西土。厥誥毖庶邦庶士。越少正御事。朝夕曰。祀茲酒。惟天降命肇我民。惟元祀。

天降威。我民用大亂喪德。亦罔非酒惟行。越小大邦用喪。亦罔非酒惟辜。

文王誥教小子。有正有事。無彝酒。越庶國。飲惟祀。德將無醉。

惟曰。我民迪小子。惟土物愛。厥心臧。聰聽祖考之彝訓。越小大德。小子惟一。

妹土。嗣爾股肱。純其藝黍稷。奔走事厥考厥長。肇牽車牛。遠服賈。用孝養厥父母。厥父母慶。自洗腆致用酒。

庶士有正越庶伯君子。其爾典聽朕教。爾大克羞耇惟君。爾乃飲食醉飽。丕惟曰。爾克永觀省。作稽中德。爾尚克羞饋祀。爾乃自介用逸。茲乃允惟王正事之臣。茲亦惟天若元德。永不忘在王家。

王曰。封。我西土棐徂邦君御事小子。尚克用文王教不腆于酒。故我至于今。克受殷之命。

王曰。封。我聞惟曰。在昔殷先哲王。迪畏天顯小民。經德秉哲。自成湯咸至于帝乙。成王畏相。惟御事。厥棐有恭。不敢自暇自逸。矧曰其敢崇飲。

越在外服。侯甸男衛邦伯。越在內服。百僚庶尹。惟亞。惟服。宗工。越百姓里居。罔敢湎于酒。不惟不敢亦不暇。惟助成王德顯。越尹人祗辟。

我聞亦惟曰。在今後嗣王酣身。厥命罔顯于民。祗保越怨不易。誕惟厥縱淫泆于非彝。用燕喪威儀。民罔不衋傷心。惟荒腆于酒。不惟自息乃逸。厥心疾很。不克畏死。辜在商邑。越殷國滅無罹。弗惟德馨香祀。登聞于天。誕惟民怨。庶羣自酒。腥聞在上。故天降喪于殷。罔愛于殷。惟逸天非虐。惟民自速辜。

王曰。封。予不惟若茲多誥。古人有言曰。人無於水監。當於民監。今惟殷墜厥命。我其可不大監撫于時。

予惟曰。汝劼毖殷獻臣。侯。甸。男。衛。矧太史友。內史友。越獻臣。百宗工。矧惟爾事服休服采。矧惟若疇。圻父薄違。農夫若保。宏父定辟。矧汝剛制于酒。

厥或誥曰。羣飲。汝勿佚。盡執拘以歸于周。予其殺。

又惟殷之迪諸臣惟工。乃湎于酒。勿庸殺之。姑惟教之。

有斯明享。乃不用我教辭。惟我一人弗恤。弗蠲乃事。時同于殺。

王曰。封。汝典聽朕毖。勿辯乃司。民湎于酒。
 

梓材

王曰。封。以厥庶民暨厥臣。達大家。以厥臣達王惟邦君。

汝若恆越曰。我有師師。司徒。司馬。司空。尹。旅曰。予罔厲殺人。亦厥君先敬勞。肆徂厥敬勞。肆往姦宄。殺人歷人宥。肆亦見厥君事。戕敗人宥。

王啟監。厥亂為民曰。無胥戕。無胥虐。至于敬寡。至于屬婦。合由以容。王其效邦君越御事。厥命曷以。引養引恬。自古王若茲。監罔攸辟。

惟曰。若稽田。既勤敷菑。惟其陳修。為厥疆畎。若作室家。既勤垣墉。惟其塗塈茨。若作梓材。既勤樸斲。惟其塗丹雘。

今王惟曰。先王既勤用明德。懷為夾。庶邦享。作兄弟方來。亦既用明德。後式典集。庶邦丕享。

皇天既付中國民。越厥疆土于先王。

肆王惟德用。和懌先後迷民。用懌先王受命。

已。若茲監。惟曰。欲至于萬年。惟王子子孫孫永保民。

書卷之五　周書






召誥

成王在豐。欲宅洛邑。使召公先相宅。作召誥。

惟二月既望。越六日乙未。王朝步自周。則至于豐。

惟太保先周公相宅。越若來。三月。惟丙午朏。越三日戊申。太保朝至于洛。卜宅。厥既得卜。則經營。

越三日庚戌。太保乃以庶殷。攻位于洛汭。越五日甲寅。位成。

若翼日乙卯。周公朝至于洛。則達觀于新邑營。

越三日丁巳。用牲于郊。牛二。越翼日戊午。乃社于新邑。牛一。羊一。豕一。

越七日甲子。周公乃朝用書。命庶殷。侯甸男邦伯。

厥既命殷庶。庶殷丕作。

太保乃以庶邦冢君。出取幣。乃復入錫周公曰。拜手稽首。旅王若公。誥告庶殷。越自乃御事。

嗚呼。皇天上帝。改厥元子。茲大國殷之命。惟王受命。無疆惟休。亦無疆惟恤。嗚呼。曷其奈何弗敬。

天既遐終大邦殷之命。茲殷多先哲王在天。越厥後王后民。茲服厥命。厥終智藏瘝在。夫知保抱攜持厥婦子。以哀籲天。徂厥亡。出執。嗚呼。天亦哀于四方民。其眷命用懋。王其疾敬德。

相古先民有夏。天迪從子保。面稽天若。今時既墜厥命。今相有殷。天迪格保。面稽天若。今時既墜厥命。

今沖子嗣。則無遺壽耇。曰。其稽我古人之德。矧曰。其有能稽謀自天。

嗚呼。有王雖小。元子哉。其丕能諴于小民。今休。王不敢後。用顧畏于民碞。

王來紹上帝。自服于土中。旦曰。其作大邑。其自時配皇天。毖祀于上下。其自時中乂。王厥有成命。治民今休。

王先服殷御事。比介于我有周御事。節性惟日其邁。

王敬作所。不可不敬德。

我不可不監于有夏。亦不可不監于有殷。我不敢知曰。有夏服天命。惟有歷年。我不敢知曰。不其延。惟不敬厥德。乃早墜厥命。我不敢知曰。有殷受天命。惟有歷年。我不敢知曰。不其延。惟不敬厥德。乃早墜厥命。

今王嗣受厥命。我亦惟茲二國命。嗣若功。王乃初服。

嗚呼。若生子。罔不在厥初生。自貽哲命。今天其命哲。命吉凶。命歷年。知今我初服。

宅新邑。肆惟王其疾敬德。王其德之用。祈天永命。

其惟王勿以小民淫用非彝。亦敢殄戮用乂。民若有功。

其惟王位在德元。小民乃惟刑用于天下。越王顯。

上下勤恤。其曰。我受天命。丕若有夏歷年。式勿替有殷歷年。欲王以小民受天永命。

拜手稽首曰。予小臣。敢以王之讎民。百君子。越友民。保受王威命明德。王末有成命。王亦顯。我非敢勤。惟恭奉幣。用供王能祈天永命。
 

洛誥

召公既相宅。周公往營成周。使來告卜。作洛誥。（原書無）

周公拜手稽首曰。朕復子明辟。

王如弗敢及天基命定命。予乃胤保。大相東土。其基作民明辟。

予惟乙卯。朝至于洛師。我卜河朔黎水。我乃卜澗水東。瀍水西。惟洛食。我又卜瀍水東。亦惟洛食。伻來。以圖及獻卜。

王拜手稽首曰。公不敢不敬天之休。來相宅。其作周匹休。公既定宅。伻來。來視予卜。休恆吉。我二人共貞。公其以予萬億年敬天之休。拜手稽首誨言。

周公曰。王肇稱殷禮。祀于新邑。咸秩無文。

予齊百工。伻從王于周。予惟曰。庶有事。

今王即命曰。記功宗。以功作元祀。惟命曰。汝受命篤弼。

丕視功載。乃汝其悉自教工。

孺子其朋。孺子其朋。其往。無若火始燄燄。厥攸灼。敘弗其絕。

厥若彝。及撫事。如予。惟以在周工往新邑。伻嚮。即有僚。明作有功。惇大成裕。汝永有辭。

公曰。已。汝惟沖子。惟終。

汝其敬。識百辟享。亦識其有不享。享多儀。儀不及物。惟曰不享。惟不役志于享。凡民惟曰不享。惟事其爽侮。

乃惟孺子。頒朕不暇。聽朕教汝。于棐民彝。汝乃是不蘉。乃時惟不永哉。篤敘乃正父。罔不若予。不敢廢乃命。汝往敬哉。茲予其明農哉。被裕我民。無遠用戾。

王若曰。公明保予沖子。公稱丕顯德。以予小子揚文武烈。奉答天命。和恆四方民。居師。

惇宗將禮。稱秩元祀。咸秩無文。

惟公德明。光于上下。勤施于四方。旁作穆穆迓衡。不迷文武勤教。予沖子夙夜毖祀。

王曰。公功棐迪篤。罔不若時。

王曰。公。予小子其退。即辟于周。命公後。

四方迪亂。未定于宗禮。亦未克敉公功。

迪將其後。監我士師工。誕保文武受民。亂為四輔。

王曰。公定。予往已。公功肅將祗歡。公無困哉。我惟無斁其康事。公勿替刑。四方其世享。

周公拜手稽首曰。王命予來。承保乃文祖受命民。越乃光烈考武王。弘朕恭。

孺子來相宅。其大惇典。殷獻民。亂為四方新辟。作周恭先。曰其自時中乂。萬邦咸休。惟王有成績。

予旦以多子。越御事。篤前人成烈。答其師。作周孚先。考朕昭子刑。乃單文祖德。

伻來毖殷。乃命寧予。以秬鬯二卣。曰明禋。拜手稽首休享。

予不敢宿。則禋于文王。武王。

惠篤敘。無有遘自疾。萬年厭于乃德。殷乃引考。

王伻殷。乃承敘萬年。其永觀朕子懷德。

戊辰。王在新邑。烝祭歲。文王騂牛一。武王騂牛一。王命作冊。逸祝冊。惟告周公其後。

王賓殺禋咸格。王入太室。裸。王命周公後作冊逸誥。在十有二月。

惟周公誕保文武受命。惟七年。
 

多士

成周既成。遷殷頑民。周公以王命誥。作多士。（原書無）

惟三月。周公初于新邑洛。用告商王士。

王若曰。爾殷遺多士。弗弔。旻天大降喪于殷。我有周佑命。將天明威。致王罰。勑殷命。終于帝。

肆爾多士。非我小國。敢弋殷命。惟天不畀允罔固亂。弼我。我其敢求位。

惟帝不畀。惟我下民秉為。惟天明畏。

我聞曰。上帝引逸。有夏不適逸。則惟帝降格。嚮于時夏。弗克庸帝。大淫泆有辭。惟時天罔念聞。厥惟廢元命。降致罰。

乃命爾先祖成湯革夏。俊民甸四方。

自成湯至于帝乙。罔不明德恤祀。亦惟天丕建。保乂有殷。殷王亦罔敢失帝。罔不配天其澤。

在今後嗣王。誕罔顯于天。矧曰其有聽念于先王勤家。誕淫厥泆。罔顧于天顯民祗。

惟時上帝不保。降若茲大喪。

惟天不畀不明厥德。

凡四方小大邦喪。罔非有辭于罰。

王若曰。爾殷多士。今惟我周王丕靈承帝事。

有命曰。割殷告勑于帝。

惟我事不貳適。惟爾王家我適。予其曰。惟爾洪無度。我不爾動。自乃邑。

予亦念天即于殷大戾。肆不正。

王曰。猷。告爾多士。予惟時其遷居西爾。非我一人奉德不康寧。時惟天命。無違。朕不敢有後。無我怨。

惟爾知。惟殷先人。有冊有典。殷革夏命。

今爾又曰。夏迪簡在王庭。有服在百僚。予一人惟聽用德。肆予敢求爾于天邑商。予惟率肆矜爾。非予罪。時惟天命。

王曰。多士。昔朕來自奄。予大降爾四國民命。我乃明致天罰。移爾遐逖。比事臣我宗多遜。

王曰。告爾殷多士。今予惟不爾殺。予惟時命有申。今朕作大邑于茲洛。予惟四方罔攸賓。亦惟爾多士。攸服奔走。臣我多遜。

爾乃尚有爾土。爾用尚寧幹止。

爾克敬。天惟畀矜爾。爾不克敬。爾不啻不有爾土。予亦致天之罰于爾躬。

今爾惟時宅爾邑。繼爾居。爾厥有幹有年于茲洛。爾小子乃興。從爾遷。

王曰。又曰。時予乃或言爾攸居。
 

無逸

周公作無逸。（原書無）

周公曰。嗚呼。君子所其無逸。

先知稼穡之艱難。乃逸。則知小人之依。

相小人。厥父母勤勞稼穡。厥子乃不知稼穡之艱難。乃逸。乃諺。既誕。否則侮厥父母曰。昔之人無聞知。

周公曰。嗚呼。我聞曰。昔在殷王中宗。嚴恭寅畏。天命自度。治民祗懼。不敢荒寧。肆中宗之享國。七十有五年。

其在高宗。時舊勞于外。爰暨小人。作其即位。乃或亮陰。三年不言。其惟不言。言乃雍。不敢荒寧。嘉靖殷邦。至于小大。無時或怨。肆高宗之享國五十年有九年。

其在祖甲。不義惟王。舊為小人。作其即位。爰知小人之依。能保惠于庶民。不敢侮鰥寡。肆祖甲之享國三十有三年。

自時厥後。立王。生則逸。生則逸。不知稼穡之艱難。不聞小人之勞。惟耽樂之從。自時厥後。亦罔或克壽。或十年。或七八年。或五六年。或四三年。

周公曰。嗚呼。厥亦惟我周太王。王季。克自抑畏。

文王卑服。即康功田功。

徽柔懿恭。懷保小民。惠鮮鰥寡。自朝至于日中昃。不遑暇食。用咸和萬民。

文王不敢盤于游田。以庶邦惟正之供。文王受命惟中身。厥享國五十年。

周公曰。嗚呼。繼自今嗣王。則其無淫于觀。于逸。于游。于田。以萬民惟正之供。

無皇曰。今日耽樂。乃非民攸訓。非天攸若。時人丕則有愆。無若殷王受之迷亂。酗于酒德哉。

周公曰。嗚呼。我聞曰。古之人猶胥訓告。胥保惠。胥教誨。民無或胥譸張為幻。

此厥不聽。人乃訓之。乃變亂先王之正刑。至于小大。民否則厥心違怨。否則厥口詛祝。

周公曰。嗚呼。自殷王中宗及高宗及祖甲及我周文王。茲四人迪哲。

厥或告之曰。小人怨汝詈汝。則皇自敬德。厥愆。曰朕之愆。允若時。不啻不敢含怒。

此厥不聽。人乃或譸張為幻。曰小人怨汝詈汝。則信之。則若時。不永念厥辟。不寬綽厥心。亂罰無罪。殺無辜。怨有同。是叢于厥身。

周公曰。嗚呼。嗣王其監于茲。
 

君奭

召公為保。周公為師。相成王為左右。召公不說。周公作君奭。（原書無）

周公若曰。君奭。

弗弔。天降喪于殷。殷既墜厥命。我有周既受。我不敢知曰。厥基永孚于休。若天棐忱。我亦不敢知曰。其終出于不祥。

嗚呼。君已曰時我。我亦不敢寧于上帝命。弗永遠念天威。越我民罔尤違。惟人。在我後嗣子孫。大弗克恭上下。遏佚前人光。在家不知。

天命不易。天難諶。乃其墜命。弗克經歷。嗣前人。恭明德。

在今予小子旦。非克有正。迪惟前人光。施于我沖子。

又曰。天不可信。我道惟寧王德延。天不庸釋于文王受命。

公曰。君奭。我聞在昔。成湯既受命。時則有若伊尹。格于皇天。在太甲。時則有若保衡。在太戊。時則有若伊陟。臣扈。格于上帝。巫咸乂王家。在祖乙。時則有若巫賢。在武丁。時則有若甘盤。

率惟茲有陳。保乂有殷。故殷禮陟配天。多歷年所。

天維純佑命。則商實。百姓王人。罔不秉德明恤。小臣屏侯甸。矧咸奔走。惟茲惟德稱。用乂厥辟。故一人有事于四方。若卜筮罔不是孚。

公曰。君奭。天壽平格。保乂有殷。有殷嗣。天滅威。今汝永念。則有固命。厥亂明我新造邦。

公曰。君奭。在昔上帝割。申勸寧王之德。其集大命于厥躬。

惟文王尚克修和我有夏。亦惟有若虢叔。有若閎夭。有若散宜生。有若泰顛。有若南宮括。

又曰。無能往來。茲迪彝教。文王蔑德降于國人。

亦惟純佑。秉德。迪知天威。乃惟時昭文王。迪見冒聞于上帝。惟時受有殷命哉。

武王惟茲四人。尚迪有祿。後暨武王。誕將天威。咸劉厥敵。惟茲四人。昭武王惟冒。丕單稱德。

今在予小子旦。若游大川。予往暨汝奭其濟。小子同未在位。誕無我責。收罔勗不及。耇造德不降我則。鳴鳥不聞。矧曰其有能格。

公曰。嗚呼。君肆其監于茲。我受命于疆惟休。亦大惟艱。告君乃猷裕。我不以後人迷。

公曰。前人敷乃心。乃悉命汝作汝民極。曰。汝明勗偶王。在亶。乘茲大命。惟文王德。丕承無疆之恤。

公曰。君。告汝朕允。保奭。其汝克敬以予。監于殷喪大否。肆念我天威。予不允惟若茲誥。予惟曰。襄我二人。汝有合哉。言曰。在時二人。天休茲至。惟時二人弗戡。其汝克敬德。明我俊民。在讓後人于丕時。

嗚呼。篤棐時二人。我式克至于今日休。我咸成文王功于不怠。丕冒海隅出日。罔不率俾。

公曰。君。予不惠若茲多誥。予惟用閔于天越民。

公曰。嗚呼。君惟乃知民德亦罔不能厥初。惟其終。祗若茲。往敬用治。
 

蔡仲之命

蔡叔既沒。王命蔡仲。踐諸侯位。作蔡仲之命。（原書無）

惟周公位冢宰。正百工。羣叔流言。乃致辟管叔于商。囚蔡叔于郭鄰。以車七乘。降霍叔于庶人。三年不齒。蔡仲克庸祗德。周公以為卿士。叔卒。乃命諸王邦之蔡。

王若曰。小子胡。惟爾率德改行。克慎厥猷。肆予命爾侯于東土。往即乃封。敬哉。

爾尚蓋前人之愆。惟忠惟孝。爾乃邁跡自身。克勤無怠。以垂憲乃後。率乃祖文王之彝訓。無若爾考之違王命。

皇天無親。惟德是輔。民心無常。惟惠之懷。為善不同。同歸于治。為惡不同。同歸于亂。爾其戒哉。

慎厥初。惟厥終。終以不困。不惟厥終。終以困窮。

懋乃攸績。睦乃四鄰。以蕃王室。以和兄弟。康濟小民。

率自中。無作聰明亂舊章。詳乃視聽。罔以側言改厥度。則予一人汝嘉。

王曰。嗚呼。小子胡。汝往哉。無荒棄朕命。
 

多方

成王歸自奄。在宗周。誥庶邦。作多方。（原書無）

惟五月丁亥。王來自奄。至于宗周。

周公曰。王若曰。猷告爾四國多方。惟爾殷侯尹民。我惟大降爾命。爾罔不知。

洪惟圖天之命。弗永寅念于祀。

惟帝降格于夏。有夏誕厥逸。不肯慼言于民。乃大淫昏。不克終日勸于帝之迪。乃爾攸聞。

厥圖帝之命。不克開于民之麗。乃大降罰。崇亂有夏。因甲于內亂。不克靈承于旅。罔丕惟進之恭。洪舒于民。亦惟有夏之民。叨懫日欽。劓割夏邑。

天惟時求民主。乃大降顯休命于成湯。刑殄有夏。

惟天不畀純。乃惟以爾多方之義民。不克永于多享。惟夏之恭多士。大不克明保享于民。乃胥惟虐于民。至于百為。大不克開。

乃惟成湯。克以爾多方簡。代夏作民主。

慎厥麗乃勸。厥民刑用勸。

以至于帝乙。罔不明德慎罰。亦克用勸。

要囚。殄戮多罪。亦克用勸。開釋無辜。亦克用勸。

今至于爾辟。弗克以爾多方。享天之命。

嗚呼。王若曰。誥告爾多方。非天庸釋有夏。非天庸釋有殷。

乃惟爾辟以爾多方。大淫圖天之命。屑有辭。

乃惟有夏。圖厥政。不集于享。天降時喪。有邦間之。

乃惟爾商後王。逸厥逸。圖厥政。不蠲烝。天惟降時喪。

惟聖罔念作狂。惟狂克念作聖。天惟五年。須暇之子孫。誕作民主。罔可念聽。

天惟求爾多方。大動以威。開厥顧天。惟爾多方。罔堪顧之。

惟我周王。靈承于旅。克堪用德。惟典神天。天惟式教我用休。簡畀殷命。尹爾多方。

今我曷敢多誥。我惟大降爾四國民命。

爾曷不忱裕之于爾多方。爾曷不夾介乂我周王享天之命。今爾尚宅爾宅。畋爾田。爾曷不惠王熙天之命。

爾乃迪屢不靜。爾心未愛。爾乃不大宅天命。爾乃屑播天命。爾乃自作不典。圖忱于正。

我惟時其教告之。我惟時其戰要囚之。至于再。至于三。乃有不用我降爾命。我乃其大罰殛之。非我有周。秉德不康寧。乃惟爾自速辜。

王曰。嗚呼。猷告爾有方多士暨殷多士。今爾奔走臣我監五祀。

越惟有胥伯小大多正。爾罔不克臬。自作不和。爾惟和哉。爾室不睦。爾惟和哉。爾邑克明。爾惟克勤乃事。爾尚不忌于凶德。亦則以穆穆在乃位。克閱于乃邑謀介。

爾乃自時洛邑。尚永力畋爾田。天惟畀矜爾。我有周惟其大介賚爾。迪簡在王庭。尚爾事。有服在大僚。

王曰。嗚呼。多士。爾不克勸忱我命。爾亦則惟不克享。凡民惟曰不享。爾乃惟逸惟頗。大遠王命。則惟爾多方探天之威。我則致天之罰。離逖爾土。

王曰。我不惟多誥。我惟祇告爾命。

又曰。時惟爾初。不克敬于和。則無我怨。
 

立政

周公作立政。（原書無）

周公若曰。拜手稽首。告嗣天子王矣。用咸戒于王曰。王左右。常伯。常任。準人。綴衣。虎賁。周公曰。嗚呼。休茲。知恤鮮哉。

古之人。迪惟有夏。乃有室大競。籲俊尊上帝。迪知忱恂于九德之行。乃敢告教厥后曰。拜手稽首后矣。曰。宅乃事。宅乃牧。宅乃準。茲惟后矣。謀面用丕訓德。則乃宅人。茲乃三宅無義民。

桀德。惟乃弗作往任。是惟暴德罔後。

亦越成湯。陟丕釐上帝之耿命。乃用三有宅。克即宅。曰三有俊。克即俊。嚴惟丕式。克用三宅三俊。其在商邑。用協于厥邑。其在四方。用丕式見德。

嗚呼。其在受德暋。惟羞刑暴德之人。同于厥邦。乃惟庶習逸德之人。同于厥政。帝欽罰之。乃伻我有夏。式商受命。奄甸萬姓。

亦越文王武王。克知三有宅心。灼見三有俊心。以敬事上帝。立民長伯。

立政。任人。準夫。牧。作三事。

虎賁。綴衣。趣馬。小尹。左右攜僕。百司庶府。

大都。小伯。藝人。表臣百司。太史。尹伯。庶常吉士。

司徒。司馬。司空。亞旅。

夷。微。盧。烝。三亳。阪。尹。

文王惟克厥宅心。乃克立茲常事司牧人。以克俊有德。

文王罔攸兼于庶言。庶獄庶慎。惟有司之牧夫。是訓用違。

庶獄庶慎。文王罔敢知于茲。

亦越武王。率惟敉功。不敢替厥義德。率惟謀。從容德。以並受此丕丕基。

嗚呼。孺子王矣。繼自今。我其立政。立事。準人。牧夫。我其克灼知厥若。丕乃俾亂。相我受民。和我庶獄庶慎。時則勿有間之。

自一話一言。我則末惟成德之彥。以乂我受民。

嗚呼。予旦已受人之徽言。咸告孺子王矣。繼自今文子文孫。其勿誤于庶獄庶慎。惟正是乂之。

自古商人。亦越我周文王。立政。立事。牧夫。準人。則克宅之。克由繹之。茲乃俾乂。

國則罔有立政用憸人。不訓于德。是罔顯在厥世。繼自今。立政其勿以憸人。其惟吉士。用勱。相我國家。

今文子文孫。孺子王矣。其勿誤于庶獄。惟有司之牧夫。

其克詰爾戎兵。以陟禹之跡。方行天下。至于海表。罔有不服。以覲文王之耿光。以揚武王之大烈。

嗚呼。繼自今。後王立政。其惟克用常人。

周公若曰。太史。司寇蘇公。式敬爾由獄。以長我王國。茲式有慎。以列用中罰。

書卷之六　周書



 

周官

成王既黜殷命。滅淮夷。還歸在豐。作周官。（原書無）

惟周王撫萬邦。巡侯甸。四征弗庭。綏厥兆民。六服羣辟。罔不承德。歸于宗周。董正治官。

王曰。若昔大猷。制治于未亂。保邦于未危。

曰。唐虞稽古。建官惟百。內有百揆四岳。外有州牧侯伯。庶政惟和。萬國咸寧。夏商官倍。亦克用乂。明王立政。不惟其官。惟其人。

今予小子。祗勤于德。夙夜不逮。仰惟前代時若。訓迪厥官。

立太師。太傅。太保。兹惟三公。論道經邦。燮理陰陽。官不必備。惟其人。

少師。少傅。少保。曰三孤。貳公弘化。寅亮天地。弼予一人。

冢宰掌邦治。統百官。均四海。

司徒掌邦教。敷五典。擾兆民。

宗伯掌邦禮。治神人。和上下。

司馬掌邦政。統六師。平邦國。

司冠掌邦禁。詰姦慝。刑暴亂。

司空掌邦土。居四民。時地利。

六卿分職。各率其屬。以倡九牧。阜成兆民。

六年。五服一朝。又六年。王乃時巡。考制度于四岳。諸侯各朝于方岳。大明黜陟。

王曰。嗚呼。凡我有官君子。欽乃攸司。慎乃出令。令出惟行。弗惟反。以公滅私。民其允懷。

學古入官。議事以制。政乃不迷。其爾典常作之師。無以利口亂厥官。蓄疑敗謀怠忽荒政。不學牆面。莅事惟煩。

戒爾卿士。功崇惟志。業廣惟勤。惟克果斷。乃罔後艱。

位不期驕。祿不期侈。恭儉惟德。無載爾偽。作德心逸日休。作偽心勞日拙。

居寵思危。罔不惟畏。弗畏入畏。

推賢讓能。庶官乃和。不和政庬。舉能其官。惟爾之能。稱匪其人。惟爾不任。

王曰。嗚呼。三事暨大夫。敬爾有官。亂爾有政。以佑乃辟。永康兆民。萬邦惟無斁。
 

君陳

周公既沒。命君陳分正東郊成周。作君陳。（原書無）

王若曰。君陳。惟爾令德孝恭。惟孝友于兄弟。克施有政。命汝尹兹東郊。敬哉。

昔周公師保萬民。民懷其德。往慎乃司。兹率厥常。懋昭周公之訓。惟民其乂。

我聞曰。至治馨香。感于神明。黍稷非馨。明德惟馨。爾尚式時周公之猷訓。惟日孜孜。無敢逸豫。

凡人未見聖。若不克見。既見聖。亦不克由聖。爾其戒哉。爾惟風。下民惟草。

圖厥政。莫或不艱。有廢有興。出入自爾師虞。庶言同則繹。

爾有嘉謀嘉猷。則入告爾后于內。爾乃順之于外。曰斯謀斯猷。惟我后之德。嗚呼。臣人咸若時。惟良顯哉。

王曰。君陳。爾惟弘周公丕訓。無依勢作威。無倚法以削。寬而有制。從容以和。

殷民在辟。予曰辟。爾惟勿辟。予曰宥。爾惟勿宥。惟厥中。

有弗若于汝政。弗化于汝訓。辟以止辟。乃辟。

狃于姦宄。敗常亂俗。三細不宥。

爾無忿疾于頑。無求備于一夫。

必有忍。其乃有濟。有容。德乃大。

簡厥修。亦簡其或不修。進厥良。以率其或不良。

惟民生厚。因物有遷。違上所命。從厥攸好。爾克敬典在德。時乃罔不變。允升于大猷。惟予一人膺受多福。其爾之休。終有辭於永世。
 

顧命

成王將崩。命召公。畢公率諸侯相康王。作顧命。（原書無）

惟四月。哉生魄。王不懌。

甲子。王乃洮頮水。相被冕服。憑玉几。

乃同召太保奭。芮伯。彤伯。畢公。衛侯。毛公。師氏。虎臣。百尹。御事。

王曰。嗚呼。疾大漸。惟幾病日臻。既彌留。恐不獲誓言嗣。兹予審訓命汝。

昔君文王武王。宣重光。奠麗陳教。則肄肄不違。用克達殷集大命。

在後之侗。敬迓天威。嗣守文武大訓。無敢昏逾。

今天降疾。殆弗興弗悟。爾尚明時朕言。用敬保元子釗。弘濟于艱難。

柔遠能邇。安勸小大庶邦。

思夫人自亂于威儀。爾無以釗冒貢于非幾。

兹既受命還。出綴衣于庭。越翼日乙丑。王崩。

太保命仲桓。南宮毛。俾爰齊侯呂伋。以二干戈。虎賁百人。逆子釗於南門之外。延入翼室。恤宅宗。

丁卯。命作冊度。

越七日癸酉。伯相命士須材。

狄設黼扆綴衣。

牖間南嚮。敷重篾席。黼純。華玉仍几。

西序東嚮。敷重厎席。綴純。文貝仍几。

東序西嚮。敷重豐席。畫純。雕玉仍几。

西夾南嚮。敷重筍席。玄紛純。漆仍几。

越玉五重。陳寶。赤刀。大訓。弘璧。琬琰。在西序。

大玉。夷玉。天球。河圖。在東序。

胤之舞衣。大貝。鼖鼓。在西房。

兌之戈。和之弓。垂之竹矢。在東房。

大輅在賓階面。綴輅在阼階面。先輅在左塾之前。次輅在右塾之前。

二人雀弁。執惠。立于畢門之內。四人綦弁。執戈上刃。夾兩階戺。一人冕。執劉。立于東堂。一人冕。執鉞。立于西堂。一人冕。執戣。立于東垂。一人冕。執瞿。立于西垂。一人冕。執銳。立于側階。

王麻冕黼裳。由賓階隮。卿士邦君。麻冕蟻裳。入即位。

太保。太史。太宗皆麻冕彤裳。太保承介圭。上宗奉同瑁。由阼階隮。太史秉書。由賓階隮。御王冊命。

曰。皇后憑玉几。道揚末命。命汝嗣訓。臨君周邦。率循大卞。燮和天下。用答揚文武之光訓。

王再拜。興。答曰。眇眇予末小子。其能而亂四方。以敬忌天威。

乃受同瑁。王三宿。三祭。三咤。上宗曰饗。

太保受同。降。盥。以異同。秉璋以酢。授宗人同。拜。王答拜。

太保受同。祭。嚌。宅。授宗人同。拜。王答拜。

太保降。收。諸侯出廟門。俟。
 

康王之誥

康王既尸天子。遂誥諸侯。作康王之誥。（原書無）

王出。在應門之內。太保率西方諸侯入應門左。畢公率東方諸侯入應門右。皆布乘黃朱。賓稱奉圭兼幣。曰。一二臣衛。敢執壤奠。皆再拜稽首。王義嗣德。答拜。

太保暨芮伯咸進。相揖。皆再拜稽首。曰。敢敬告天子。皇天改大邦殷之命。惟周文武。誕受羑若。克恤西土。

惟新陟王。畢協賞罰。戡定厥功。用敷遺後人休。今王敬之哉。張皇六師。無壞我高祖寡命。

王若曰。庶邦侯甸男衛。惟予一人釗報誥。昔君文武丕平富。不務咎。厎至齊信。用昭明于天下。則亦有熊羆之士。不二心之臣。保乂王家。用端命于上帝。皇天用訓厥道。付畀四方。

乃命建侯樹屏。在我後之人。今予一二伯父。尚胥暨顧。綏爾先公之臣。服于先王。雖爾身在外。乃心罔不在王室。用奉恤厥若。無遺鞠子羞。

羣公既皆聽命。相楫趨出。王釋冕。反喪服。
 

畢命

康王命作冊畢。分居里。成周郊。作畢命。（原書無）

惟十有二年。六月庚午朏。越三日壬申。王朝步自宗周。至于豐。以成周之眾。命畢公保釐東郊。

王若曰。嗚呼。父師。惟文王武王。敷大德于天下。用克受殷命。

惟周公左右先王。綏定厥家。毖殷頑民。遷于洛邑。密邇王室。式化厥訓。既歷三紀。世變風移。四方無虞。予一人以寧。

道有升降。政由俗革。不臧厥臧。民罔攸勸。

惟公懋德。克勤小物。弼亮四世。正色率下。罔不祗師言。嘉績多于先王。予小子垂拱仰成。

王曰。嗚呼。父師。今予祗命公以周公之事。往哉。

旌別淑慝。表厥宅里。彰善癉惡。樹之風聲。弗率訓典。殊厥井疆。俾克畏慕。申畫郊圻。慎固封守。以康四海。

政貴有恆。辭尚體要。不惟好異。商俗靡靡。利口惟賢。餘風未殄。公其念哉。我聞曰。世祿之家。鮮克由禮。以蕩陵德。實悖天道。敝化奢麗。萬世同流。

兹殷庶士。席寵惟舊。怙侈滅義。服美于人。驕淫矜侉。將由惡終。雖收放心。閑之惟艱。

資富能訓。惟以永年。惟德惟義。時乃大訓。不由古訓。于何其訓。

王曰。嗚呼。父師。邦之安危。惟兹殷士。不剛不柔。厥德允修。

惟周公克慎厥始。惟君陳克和厥中。惟公克成厥終。三后協心。同厎于道。道洽政治。澤潤生民。四夷左衽。罔不咸賴。予小子永膺多福。

公其惟時成周。建無窮之基。亦有無窮之聞。子孫訓其成式。惟乂。

嗚呼。罔曰弗克。惟既厥心。罔曰民寡。惟慎厥事。欽若先王成烈。以休于前政。
 

君牙

穆王命君牙。為周大司徒。作君牙。（原書無）

王若曰。嗚呼。君牙。惟乃祖乃父。世篤忠貞。服勞王家。厥有成績。紀于太常。

惟予小子。嗣守文武成康遺緒。亦惟先正之臣。克左右亂四方。心之憂危。若蹈虎尾。涉于春冰。

今命爾予翼。作股肱心膂。纘乃舊服。無忝祖考。

弘敷五典。式和民則。爾身克正。罔敢弗正。民心罔中。惟爾之中。

夏暑雨。小民惟曰怨咨。冬祁寒。小民亦惟曰怨咨。厥惟艱哉。思其艱。以圖其易。民乃寧。

嗚呼。丕顯哉。文王謨。丕承哉。武王烈。啟佑我後人。咸以正罔缺。爾惟敬明乃訓。用奉若于先王。對揚文武之光命。追配于前人。

王若曰。君牙。乃惟由先正舊典時式。民之治亂在兹。率乃祖考之攸行。昭乃辟之有乂。
 

冏命

穆王命伯冏。為周太僕正。作冏命。（原書無）

王若曰。伯冏。惟予弗克于德。嗣先人宅丕后。怵惕惟厲。中夜以興。思免厥愆。

昔在文武。聰明齊聖。小大之臣。咸懷忠良。其侍御僕從。罔匪正人。以旦夕承弼厥辟。出入起居。罔有不欽。發號施令。罔有不臧。下民祗若。萬邦咸休。

惟予一人無良。實賴左右前後有位之士。匡其不及。繩愆糾繆。格其非心。俾克紹先烈。

今予命汝作大正。正于羣僕侍御之臣。懋乃后德。交修不逮。

慎簡乃僚。無以巧言令色。便辟側媚。其惟吉士。

僕臣正。厥后克正。僕臣諛。厥后自聖。后德惟臣。不德惟臣。

爾無昵于憸人。充耳目之官。迪上以非先王之典。

非人其吉。惟貨其吉。若時。瘝厥官。惟爾大弗克祗厥辟。惟予汝辜。

王曰。嗚呼。欽哉。永弼乃后于彝憲。
 

呂刑

呂命穆王訓夏贖刑。作呂刑。（原書無）

惟呂命。王享國百年。耄荒。度作刑。以詰四方。

王曰。若古有訓。蚩尤惟始作亂。延及於平民。罔不寇賊。鴟義姦宄。奪攘矯虔。苗民弗用靈。制以刑。惟作五虐之刑。曰法。殺戮無辜。爰始淫為劓刵椓黥。越兹麗刑。並制。罔差有辭。

民興胥漸。泯泯棼棼。罔中于信。以覆詛盟。虐威庶戮。方告無辜于上。上帝監民。罔有馨香德。刑發聞惟腥。皇帝哀矜庶戮之不辜。報虐以威。遏絕苗民。無世在下。

乃命重黎。絕地天通。罔有降格。羣后之逮在下。明明棐常。鰥寡無蓋。

皇帝清問下民。鰥寡有辭于苗。德威惟畏。德明惟明。

乃命三后。恤功于民。伯夷降典。折民惟刑。禹平水土。主名山川。稷降播種。農殖嘉穀。三后成功。惟殷于民。

士制百姓于刑之中。以教祗德。

穆穆在上。明明在下。灼于四方。罔不惟德之勤。故乃明于刑之中。率乂于民棐彝。典獄非訖于威。惟訖于富。敬忌。罔有擇言在身。惟克天德。自作元命。配享在下。

王曰。嗟。四方司政典獄。非爾惟作天牧。今爾何監。非時伯夷播刑之迪。其今爾何懲。惟時苗民。匪察于獄之麗。罔擇吉人。觀于五刑之中。惟時庶威奪貨。斷制五刑。以亂無辜。上帝不蠲。降咎于苗。苗民無辭于罰。乃絕厥世。

王曰。嗚呼。念之哉。伯父。伯兄。仲叔。季弟。幼子。童孫。皆聽朕言。庶有格命。今爾罔不由慰曰勤。爾罔或戒不勤。天齊于民。俾我一日。非終惟終。在人。爾尚敬逆天命。以奉我一人。雖畏勿畏。雖休勿休。惟敬五刑。以成三德。一人有慶。兆民賴之。其寧惟永。

王曰。吁。來。有邦有土。告爾祥刑。在今爾安百姓。何擇非人。何敬非刑。何度非及。

兩造具備。師聽五辭。五辭簡孚。正于五刑。五刑不簡。正于五罰。五罰不服。正于五過。

五過之疵。惟官。惟反。惟內。惟貨。惟來。其罪惟均。其審克之。

五刑之疑有赦。五罰之疑有赦。其審克之。簡孚有眾。惟貌有稽。無簡不聽。具嚴天威。

墨辟疑赦。其罰百鍰。閱實其罪。劓辟疑赦。其罪惟倍。閱實其罪。剕辟疑赦。其罰倍差。閱實其罪。宮辟疑赦。其罰六百鍰。閱實其罪。大辟疑赦。其罰千鍰。閱實其罪。墨罰之屬千。劓罰之屬千。剕罰之屬五百。宮罰之屬三百。大辟之罰其屬二百。五刑之屬三千。上下比罪。無僭亂辭。勿用不行。惟察惟法。其審克之。

上刑適輕。下服。下刑適重。上服。輕重諸罰有權。刑罰世輕世重。惟齊非齊。有倫有要。

罰懲非死。人極于病。非佞折獄。惟良折獄。罔非在中。察辭于差。非從惟從。哀敬折獄。明啟刑書胥占。咸庶中正。其刑其罰。其審克之。獄成而孚。輸而孚。其刑上備。有並兩刑。

王曰。嗚呼。敬之哉。官伯族姓。朕言多懼。朕敬于刑。有德惟刑。今天相民。作配在下。明清于單辭。民之亂。罔不中聽獄之兩辭。無或私家于獄之兩辭。獄貨非寶。惟府辜功。報以庶尤。永畏惟罰。非天不中。惟人在命。天罰不極。庶民罔有令政。在于天下。

王曰。嗚呼。嗣孫。今往何監。非德于民之中。尚明聽之哉。哲人惟刑。無疆之辭。屬于五極。咸中有慶。受王嘉師。監于兹祥刑。
 

文侯之命

平王錫晉文侯秬鬯。圭瓚。作文侯之命。（原書無）

王若曰。父義和。丕顯文武。克慎明德。昭升于上。敷聞在下。惟時上帝。集厥命于文王。亦惟先正。克左右昭事厥辟。越小大謀猷。罔不率從。肆先祖懷在位。

嗚呼。閔予小子。嗣造天丕愆。殄資澤于下民。侵戎我國家純。即我御事。罔或耆壽俊在厥服。予則罔克。曰惟祖惟父。其伊恤朕躬。嗚呼。有績予一人。永綏在位。

父義和。汝克紹乃顯祖。汝肇刑文武。用會紹乃辟。追孝于前文人。汝多修。扞我于艱。若汝。予嘉。

王曰。父義和。其歸視爾師。寧爾邦。用賚爾秬鬯一卣。彤弓一。彤矢百。盧弓一。盧矢百。馬四匹。父往哉。柔遠能邇。惠康小民。無荒寧。簡恤爾都。用成爾顯德。
 

費誓

魯侯伯禽宅曲阜。徐。夷並興。東郊不開。作費誓。（原書無）

公曰。嗟。人無譁。聽命。徂兹淮夷。徐戎並興。

善敹乃甲冑。敿乃干。無敢不弔。備乃弓矢。鍛乃戈矛。礪乃鋒刃。無敢不善。

今惟淫舍牿牛馬。杜乃擭。敜乃穽。無敢傷牿。牿之傷。汝則有常刑。馬牛其風。臣妾逋逃。勿敢越逐。祗復之。我商賚汝。乃越逐不復。汝則有常刑。無敢寇攘。踰垣牆。竊馬牛。誘臣妾。汝則有常刑。

甲戌。我惟征徐戎。峙乃糗糧。無敢不逮。汝則有大刑。魯人三郊三遂。峙乃楨幹。甲戌。我惟築。無敢不供。汝則有無餘刑。非殺。魯人三郊三遂。峙乃芻茭。無敢不多。汝則有大刑。
 

秦誓

秦穆公伐鄭。晉襄公帥師敗諸崤。還歸。作秦誓。（原書無）

公曰。嗟。我士。聽無嘩。予誓告汝羣言之首。

古人有言曰。民訖自若。是多盤。責人斯無難。惟受責俾如流。是惟艱哉。

我心之憂。日月逾邁。若弗云來。

惟古之謀人。則曰未就予忌。惟今之謀人。姑將以為親。雖則云然。尚猷詢兹黃髪。則罔所愆。

番番良士。旅力既愆。我尚有之。仡仡勇夫。射御不違。我尚不欲。惟截截善諞言。俾君子易辭。我皇多有之。

昧昧我思之。如有一介臣。斷斷猗無他技。其心休休焉。其如有容。人之有技。若己有之。人之彥聖。其心好之。不啻若自其口出。是能容之。以保我子孫黎民。亦職有利哉。

人之有技。冒疾以惡之。人之彥聖。而違之。俾不達。是不能容。以不能保我子孫黎民。亦曰殆哉。

邦之杌隉。曰由一人。邦之榮懷。亦尚一人之慶。
 

